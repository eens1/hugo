---
title: "Caput 8"
date: 2024-09-06T18:40:59+02:00
draft: false
---


De electione Generalis Ministri hujus Fraternitatis; et de Capitulo Pentecostes.


Universi Fratres unum de Fratribus istius Religionis teneantur semper habere Generalem Ministrum, et servum totius Fraternitatis, et ei teneantur firmiter obedire. Quo decedente, electio successoris fiat à Ministris Provincialibus, et Custodibus in Capitulo Pentecostes, in quo Provinciales Ministri teneantur semper insimul convenire, ubicumque à Generali Ministro fuerit constitutum. Et hoc semel in tribus annis, vel ad alium terminum majorem, vel minorem, sicut à praedicto Ministro fuerit ordinatum. Et si aliquo tempore, appareret universitati Ministrorum Provincialium et Custodum, praedictum Ministrum non esse sufficientem ad servitium, et communem utilitatem Fratrum, teneantur praedicti Fratres, quibus electio data est, in nomine Domini alium sibi eligere in Custodem. Post Capitulum verò Pentecostes, Ministri et Custodes possint singuli, si voluerint, et eis expedire videbitur, eodem anno in suis Custodiis semel Fratres suos ad Capitulum convocare.

