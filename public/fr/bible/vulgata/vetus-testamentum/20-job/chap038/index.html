<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6be607b103709a5dac3e03cd5386baaa0d87e128e6a17648e9f540c2de2d95a4.css" integrity="sha256-a&#43;YHsQNwml2sPgPNU4a6qg2H4SjmoXZI6fVAwt4tlaQ=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/en/contact">Contact</a></li>

<li><a href="/en">English</a></li>

</ul>

</nav>





<h1>Caput 38</h1>

<p>1 Respondens autem Dominus Iob de turbine, dixit:</p>
<p>2 Quis est iste involvens sententias sermonibus imperitis?</p>
<p>3 Accinge sicut vir lumbos tuos: interrogabo te, et responde mihi.</p>
<p>4 Ubi eras quando ponebam fundamenta terræ? indica mihi si habes intelligentiam.</p>
<p>5 Quis posuit mensuras eius, si nosti? vel quis tetendit super eam lineam?</p>
<p>6 Super quo bases illius solidatæ sunt? aut quis demisit lapidem angularem eius,</p>
<p>7 Cum me laudarent simul astra matutina, et iubilarent omnes filii Dei?</p>
<p>8 Quis conclusit ostiis mare, quando erumpebat quasi de vulva procedens:</p>
<p>9 Cum ponerem nubem vestimentum eius, et caligine illud quasi pannis infantiæ obvolverem?</p>
<p>10 Circumdedi illud terminis meis, et posui vectem, et ostia:</p>
<p>11 Et dixi: Usque huc venies, et non procedes amplius, et hic confringes tumentes fluctus tuos.</p>
<p>12 Numquid post ortum tuum præcepisti diluculo, et ostendisti auroræ locum suum?</p>
<p>13 Et tenuisti concutiens extrema terræ, et excussisti impios ex ea?</p>
<p>14 Restituetur ut lutum signaculum, et stabit sicut vestimentum:</p>
<p>15 Auferetur ab impiis lux sua, et brachium excelsum confringetur.</p>
<p>16 Numquid ingressus es profunda maris, et in novissimis abyssi deambulasti?</p>
<p>17 Numquid apertæ sunt tibi portæ mortis, et ostia tenebrosa vidisti?</p>
<p>18 Numquid considerasti latitudinem terræ? indica mihi, si nosti, omnia,</p>
<p>19 In qua via lux habitet, et tenebrarum quis locus sit:</p>
<p>20 Ut ducas unumquodque ad terminos suos, et intelligas semitas domus eius.</p>
<p>21 Sciebas tunc quod nasciturus esses? et numerum dierum tuorum noveras?</p>
<p>22 Numquid ingressus es thesauros nivis, aut thesauros grandinis aspexisti,</p>
<p>23 Quæ præparavi in tempus hostis, in diem pugnæ et belli?</p>
<p>24 Per quam viam spargitur lux, dividitur æstus super terram?</p>
<p>25 Quis dedit vehementissimo imbri cursum, et viam sonantis tonitrui,</p>
<p>26 Ut plueret super terram absque homine in deserto, ubi nullus mortalium commoratur,</p>
<p>27 Ut impleret inviam et desolatam, et produceret herbas virentes?</p>
<p>28 Quis est pluviæ pater? vel quis genuit stillas roris?</p>
<p>29 De cuius utero egressa est glacies? et gelu de cælo quis genuit?</p>
<p>30 In similitudinem lapidis aquæ durantur, et superficies abyssi constringitur.</p>
<p>31 Numquid coniungere valebis micantes stellas Pleiadas, aut gyrum Arcturi poteris dissipare?</p>
<p>32 Numquid producis Luciferum in tempore suo, et Vesperum super filios terræ consurgere facis?</p>
<p>33 Numquid nosti ordinem cæli, et pones rationem eius in terra?</p>
<p>34 Numquid elevabis in nebula vocem tuam, et impetus aquarum operiet te?</p>
<p>35 Numquid mittes fulgura, et ibunt, et revertentia dicent tibi: Adsumus?</p>
<p>36 Quis posuit in visceribus hominis sapientiam? vel quis dedit gallo intelligentiam?</p>
<p>37 Quis enarrabit cælorum rationem, et concentum cæli quis dormire faciet?</p>
<p>38 Quando fundebatur pulvis in terra, et glebæ compingebantur?</p>
<p>39 Numquid capies leænæ prædam, et animam catulorum eius implebis,</p>
<p>40 Quando cubant in antris, et in specubus insidiantur?</p>
<p>41 Quis præparat corvo escam suam, quando pulli eius clamant ad Deum, vagantes, eo quod non habeant cibos?</p>


</main>

<footer>


	

</footer>

</body>
</html>
