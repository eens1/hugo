<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6be607b103709a5dac3e03cd5386baaa0d87e128e6a17648e9f540c2de2d95a4.css" integrity="sha256-a&#43;YHsQNwml2sPgPNU4a6qg2H4SjmoXZI6fVAwt4tlaQ=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/en/contact">Contact</a></li>

<li><a href="/en">English</a></li>

</ul>

</nav>





<h1>Caput 29</h1>

<p>1 Addidit quoque Iob, assumens parabolam suam, et dixit:</p>
<p>2 Quis mihi tribuat, ut sim iuxta menses pristinos secundum dies, quibus Deus custodiebat me?</p>
<p>3 Quando splendebat lucerna eius super caput meum, et ad lumen eius ambulabam in tenebris?</p>
<p>4 Sicut fui in diebus adolescentiæ meæ, quando secreto Deus erat in tabernaculo meo?</p>
<p>5 Quando erat Omnipotens mecum: et in circuitu meo pueri mei?</p>
<p>6 Quando lavabam pedes meos butyro, et petra fundebat mihi rivos olei?</p>
<p>7 Quando procedebam ad portam civitatis, et in platea parabant cathedram mihi?</p>
<p>8 Videbant me iuvenes, et abscondebantur: et senes assurgentes stabant.</p>
<p>9 Principes cessabant loqui, et digitum superponebant ori suo.</p>
<p>10 Vocem suam cohibebant duces, et lingua eorum gutturi suo adhærebat.</p>
<p>11 Auris audiens beatificabat me, et oculus videns testimonium reddebat mihi.</p>
<p>12 Eo quod liberassem pauperem vociferantem, et pupillum, cui non esset adiutor.</p>
<p>13 Benedictio perituri super me veniebat, et cor viduæ consolatus sum.</p>
<p>14 Iustitia indutus sum: et vestivi me, sicut vestimento et diademate, iudicio meo.</p>
<p>15 Oculus fui cæco, et pes claudo.</p>
<p>16 Pater eram pauperum: et causam quam nesciebam, diligentissime investigabam.</p>
<p>17 Conterebam molas iniqui, et de dentibus illius auferebam prædam.</p>
<p>18 Dicebamque: In nidulo meo moriar, et sicut palma multiplicabo dies.</p>
<p>19 Radix mea aperta est secus aquas, et ros morabitur in messione mea.</p>
<p>20 Gloria mea semper innovabitur, et arcus meus in manu mea instaurabitur.</p>
<p>21 Qui me audiebant, expectabant sententiam, et intenti tacebant ad consilium meum.</p>
<p>22 Verbis meis addere nihil audebant, et super illos stillabat eloquium meum.</p>
<p>23 Expectabant me sicut pluviam, et os suum aperiebant quasi ad imbrem serotinum.</p>
<p>24 Siquando ridebam ad eos, non credebant, et lux vultus mei non cadebat in terram.</p>
<p>25 Si voluissem ire ad eos, sedebam primus: cumque sederem quasi rex, circumstante exercitu, eram tamen mœrentium consolator.</p>


</main>

<footer>


	

</footer>

</body>
</html>
