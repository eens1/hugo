<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/style.css">






<script src="/js/nav.js" defer></script>




</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 30</h1>

<div class="content">
<article>
<p>1 Nunc autem derident me iuniores tempore, quorum non dignabar patres ponere cum canibus gregis mei:</p>
<p>2 Quorum virtus manuum mihi erat pro nihilo, et vita ipsa putabantur indigni.</p>
<p>3 Egestate et fame steriles, qui rodebant in solitudine, squallentes calamitate, et miseria.</p>
<p>4 Et mandebant herbas, et arborum cortices, et radix iuniperorum erat cibus eorum.</p>
<p>5 Qui de convallibus ista rapientes, cum singula reperissent, ad ea cum clamore currebant.</p>
<p>6 In desertis habitabant torrentium, et in cavernis terræ, vel super glaream.</p>
<p>7 Qui inter huiuscemodi lætabantur, et esse sub sentibus delicias computabant.</p>
<p>8 Filii stultorum et ignobilium, et in terra penitus non parentes.</p>
<p>9 Nunc in eorum canticum versus sum, et factus sum eis in proverbium.</p>
<p>10 Abominantur me, et longe fugiunt a me, et faciem meam conspuere non verentur.</p>
<p>11 Pharetram enim suam aperuit, et afflixit me, et frenum posuit in os meum.</p>
<p>12 Ad dexteram orientis calamitates meæ illico surrexerunt: pedes meos subverterunt, et oppresserunt quasi fluctibus semitis suis.</p>
<p>13 Dissipaverunt itinera mea, insidiati sunt mihi, et prævaluerunt, et non fuit qui ferret auxilium.</p>
<p>14 Quasi rupto muro, et aperta ianua, irruerunt super me, et ad meas miserias devoluti sunt.</p>
<p>15 Redactus sum in nihilum: abstulisti quasi ventus desiderium meum: et velut nubes pertransiit salus mea.</p>
<p>16 Nunc autem in memetipso marcescit anima mea, et possident me dies afflictionis.</p>
<p>17 Nocte os meum perforatur doloribus: et qui me comedunt, non dormiunt.</p>
<p>18 In multitudine eorum consumitur vestimentum meum, et quasi capito tunicæ succinxerunt me.</p>
<p>19 Comparatus sum luto, et assimilatus sum favillæ et cineri.</p>
<p>20 Clamo ad te, et non exaudis me: sto, et non respicis me.</p>
<p>21 Mutatus es mihi in crudelem, et in duritia manus tuæ adversaris mihi.</p>
<p>22 Elevasti me, et quasi super ventum ponens elisisti me valide.</p>
<p>23 Scio quia morti trades me, ubi constituta est domus omni viventi.</p>
<p>24 Verumtamen non ad consumptionem eorum emittis manum tuam: et si corruerint, ipse salvabis.</p>
<p>25 Flebam quondam super eo, qui afflictus erat, et compatiebatur anima mea pauperi.</p>
<p>26 Expectabam bona, et venerunt mihi mala: præstolabar lucem, et eruperunt tenebræ.</p>
<p>27 Interiora mea efferbuerunt absque ulla requie, prævenerunt me dies afflictionis.</p>
<p>28 Mœrens incedebam, sine furore, consurgens, in turba clamabam.</p>
<p>29 Frater fui draconum, et socius struthionum.</p>
<p>30 Cutis mea denigrata est super me, et ossa mea aruerunt præ caumate.</p>
<p>31 Versa est in luctum cithara mea, et organum meum in vocem flentium.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
