<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/style.css">






<script src="/js/nav.js" defer></script>




</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 37</h1>

<div class="content">
<article>
<p>1 Super hoc expavit cor meum, et emotum est de loco suo.</p>
<p>2 Audite auditionem in terrore vocis eius, et sonum de ore illius procedentem.</p>
<p>3 Subter omnes cælos ipse considerat, et lumen illius super terminos terræ.</p>
<p>4 Post eum rugiet sonitus, tonabit voce magnitudinis suæ, et non investigabitur, cum audita fuerit vox eius.</p>
<p>5 Tonabit Deus in voce sua mirabiliter, qui facit magna et inscrutabilia.</p>
<p>6 Qui præcipit nivi ut descendat in terram, et hiemis pluviis, et imbri fortitudinis suæ.</p>
<p>7 Qui in manu omnium hominum signat, ut noverint singuli opera sua.</p>
<p>8 Ingredietur bestia latibulum, et in antro suo morabitur.</p>
<p>9 Ab interioribus egredietur tempestas, et ab Arcturo frigus.</p>
<p>10 Flante Deo concrescit gelu, et rursum latissimæ funduntur aquæ.</p>
<p>11 Frumentum desiderat nubes, et nubes spargunt lumen suum.</p>
<p>12 Quæ lustrant per circuitum, quocumque eas voluntas gubernantis duxerit, ad omne quod præceperit illis super faciem orbis terrarum:</p>
<p>13 Sive in una tribu, sive in terra sua, sive in quocumque loco misericordiæ suæ eas iusserit inveniri.</p>
<p>14 Ausculta hæc Iob: sta, et considera mirabilia Dei.</p>
<p>15 Numquid scis quando præceperit Deus pluviis, ut ostenderent lucem nubium eius?</p>
<p>16 Numquid nosti semitas nubium magnas, et perfectas scientias?</p>
<p>17 Nonne vestimenta tua calida sunt, cum perflata fuerit terra Austro?</p>
<p>18 Tu forsitan cum eo fabricatus es cælos, qui solidissimi quasi ære fusi sunt.</p>
<p>19 Ostende nobis quid dicamus illi: nos quippe involvimur tenebris.</p>
<p>20 Quis narrabit ei quæ loquor? etiam si locutus fuerit homo, devorabitur.</p>
<p>21 At nunc non vident lucem: subito aer cogetur in nubes, et ventus transiens fugabit eas.</p>
<p>22 Ab Aquilone aurum venit, et ad Deum formidolosa laudatio.</p>
<p>23 Digne eum invenire non possumus: magnus fortitudine, et iudicio, et iustitia et enarrari non potest.</p>
<p>24 Ideo timebunt eum viri, et non audebunt contemplari omnes, qui sibi videntur esse sapientes.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
