<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6be607b103709a5dac3e03cd5386baaa0d87e128e6a17648e9f540c2de2d95a4.css" integrity="sha256-a&#43;YHsQNwml2sPgPNU4a6qg2H4SjmoXZI6fVAwt4tlaQ=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/en/contact">Contact</a></li>

<li><a href="/en">English</a></li>

</ul>

</nav>





<h1>Caput 32</h1>

<p>1 Omiserunt autem tres viri isti respondere Iob, eo quod iustus sibi videretur.</p>
<p>2 Et iratus, indignatusque est Eliu filius Barachel Buzites, de cognatione Ram: iratus est autem adversum Iob, eo quod iustum se esse diceret coram Deo.</p>
<p>3 Porro adversum amicos eius indignatus est, eo quod non invenissent responsionem rationabilem, sed tantummodo condemnassent Iob.</p>
<p>4 Igitur Eliu expectavit Iob loquentem: eo quod seniores essent qui loquebantur.</p>
<p>5 Cum autem vidisset quod tres respondere non potuissent, iratus est vehementer.</p>
<p>6 Respondensque Eliu filius Barachel Buzites, dixit: Iunior sum tempore, vos autem antiquiores, idcirco demisso capite, veritus sum vobis indicare meam sententiam.</p>
<p>7 Sperabam enim quod ætas prolixior loqueretur, et annorum multitudo doceret sapientiam.</p>
<p>8 Sed, ut video, Spiritus est in hominibus, et inspiratio Omnipotentis dat intelligentiam.</p>
<p>9 Non sunt longævi sapientes, nec senes intelligunt iudicium.</p>
<p>10 Ideo dicam: Audite me, ostendam vobis etiam ego meam sapientiam.</p>
<p>11 Expectavi enim sermones vestros, audivi prudentiam vestram, donec disceptaremini sermonibus:</p>
<p>12 Et donec putabam vos aliquid dicere, considerabam: sed, ut video, non est qui possit arguere Iob, et respondere ex vobis sermonibus eius.</p>
<p>13 Ne forte dicatis: Invenimus sapientiam, Deus proiecit eum, non homo.</p>
<p>14 Nihil locutus est mihi, et ego non secundum sermones vestros respondebo illi.</p>
<p>15 Extimuerunt, nec responderunt ultra, abstuleruntque a se eloquia.</p>
<p>16 Quoniam igitur expectavi, et non sunt locuti: steterunt, nec ultra responderunt:</p>
<p>17 Respondebo et ego partem meam, et ostendam scientiam meam.</p>
<p>18 Plenus sum enim sermonibus, et coarctat me spiritus uteri mei.</p>
<p>19 En venter meus quasi mustum absque spiraculo, quod lagunculas novas disrumpit.</p>
<p>20 Loquar, et respirabo paululum: aperiam labia mea, et respondebo.</p>
<p>21 Non accipiam personam viri, et Deum homini non æquabo.</p>
<p>22 Nescio enim quamdiu subsistam, et si post modicum tollat me Factor meus.</p>


</main>

<footer>


	

</footer>

</body>
</html>
