<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6be607b103709a5dac3e03cd5386baaa0d87e128e6a17648e9f540c2de2d95a4.css" integrity="sha256-a&#43;YHsQNwml2sPgPNU4a6qg2H4SjmoXZI6fVAwt4tlaQ=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/en/contact">Contact</a></li>

<li><a href="/en">English</a></li>

</ul>

</nav>





<h1>Caput 18</h1>

<p>1 Respondens autem Baldad Suhites, dixit:</p>
<p>2 Usque ad quem finem verba iactabitis? intelligite prius, et sic loquamur.</p>
<p>3 Quare reputati sumus ut iumenta, et sorduimus coram vobis?</p>
<p>4 Qui perdis animam tuam in furore tuo, numquid propter te derelinquetur terra, et transferentur rupes de loco suo?</p>
<p>5 Nonne lux impii extinguetur, nec splendebit flamma ignis eius?</p>
<p>6 Lux obtenebrescet in tabernaculo illius, et lucerna, quæ super eum est, extinguetur.</p>
<p>7 Arctabuntur gressus virtutis eius, et præcipitabit eum consilium suum.</p>
<p>8 Immisit enim in rete pedes suos, et in maculis eius ambulat.</p>
<p>9 Tenebitur planta illius laqueo, et exardescet contra eum sitis.</p>
<p>10 Abscondita est in terra pedica eius, et decipula illius super semitam.</p>
<p>11 Undique terrebunt eum formidines, et involvent pedes eius.</p>
<p>12 Attenuetur fame robur eius, et inedia invadat costas illius.</p>
<p>13 Devoret pulchritudinem cutis eius, consumat brachia illius primogenita mors.</p>
<p>14 Avellatur de tabernaculo suo fiducia eius, et calcet super eum, quasi rex, interitus.</p>
<p>15 Habitent in tabernaculo illius socii eius, qui non est, aspergatur in tabernaculo eius sulphur.</p>
<p>16 Deorsum radices eius siccentur, sursum autem atteratur messis eius.</p>
<p>17 Memoria illius pereat de terra, et non celebretur nomen eius in plateis.</p>
<p>18 Expellet eum de luce in tenebras, et de orbe transferet eum.</p>
<p>19 Non erit semen eius, neque progenies in populo suo, nec ullæ reliquiæ in regionibus eius.</p>
<p>20 In die eius stupebunt novissimi, et primos invadet horror.</p>
<p>21 Hæc sunt ergo tabernacula iniqui, et iste locus eius, qui ignorat Deum.</p>


</main>

<footer>


	

</footer>

</body>
</html>
