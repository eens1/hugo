<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6a8d21ce5459fffddbe627d9e9a4631f2723273e9398a416f2d2189bd8e13e9d.css" integrity="sha256-ao0hzlRZ//3b5ifZ6aRjHycjJz6TmKQW8tIYm9jhPp0=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/en/contact">Contact</a></li>

<li><a href="/en">English</a></li>

</ul>

</nav>





<h1>Caput 4</h1>

<div class="content">
<article>
<p>1 Audite filii disciplinam patris, et attendite ut sciatis prudentiam.</p>
<p>2 Donum bonum tribuam vobis, legem meam ne derelinquatis.</p>
<p>3 Nam et ego filius fui patris mei, tenellus, et unigenitus coram matre mea:</p>
<p>4 et docebat me, atque dicebat: Suscipiat verba mea cor tuum, custodi præcepta mea, et vives.</p>
<p>5 Posside sapientiam, posside prudentiam: ne obliviscaris, neque declines a verbis oris mei.</p>
<p>6 Ne dimittas eam, et custodiet te: dilige eam, et conservabit te.</p>
<p>7 Principium sapientiæ, posside sapientiam, et in omni possessione tua acquire prudentiam:</p>
<p>8 arripe illam, et exaltabit te: glorificaberis ab ea, cum eam fueris amplexatus.</p>
<p>9 dabit capiti tuo augmenta gratiarum, et corona inclyta proteget te.</p>
<p>10 Audi fili mi, et suscipe verba mea, ut multiplicentur tibi anni vitæ.</p>
<p>11 Viam sapientiæ monstrabo tibi, ducam te per semitas æquitatis:</p>
<p>12 quas cum ingressus fueris, non arctabuntur gressus tui, et currens non habebis offendiculum.</p>
<p>13 Tene disciplinam, ne dimittas eam: custodi illam, quia ipsa est vita tua.</p>
<p>14 Ne delecteris in semitis impiorum, nec tibi placeat malorum via.</p>
<p>15 Fuge ab ea, nec transeas per illam: declina, et desere eam.</p>
<p>16 non enim dormiunt nisi malefecerint: et rapitur somnus ab eis nisi supplantaverint.</p>
<p>17 comedunt panem impietatis, et vinum iniquitatis bibunt.</p>
<p>18 Iustorum autem semita quasi lux splendens, procedit et crescit usque ad perfectam diem.</p>
<p>19 Via impiorum tenebrosa: nesciunt ubi corruant.</p>
<p>20 Fili mi, ausculta sermones meos, et ad eloquia mea inclina aurem tuam.</p>
<p>21 ne recedant ab oculis tuis, custodi ea in medio cordis tui:</p>
<p>22 vita enim sunt invenientibus ea, et universæ carni sanitas.</p>
<p>23 Omni custodia serva cor tuum, quia ex ipso vita procedit.</p>
<p>24 Remove a te os pravum, et detrahentia labia sint procul a te.</p>
<p>25 Oculi tui recta videant, et palpebræ tuæ præcedant gressus tuos.</p>
<p>26 Dirige semitam pedibus tuis, et omnes viæ tuæ stabilientur.</p>
<p>27 Ne declines ad dexteram, neque ad sinistram: averte pedem tuum a malo. vias enim, quæ a dextris sunt, novit Dominus: perversæ vero sunt quæ a sinistris sunt. Ipse autem rectos faciet cursus tuos, itinera autem tua in pace producet.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
