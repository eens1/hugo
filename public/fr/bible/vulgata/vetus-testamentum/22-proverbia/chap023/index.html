<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6be607b103709a5dac3e03cd5386baaa0d87e128e6a17648e9f540c2de2d95a4.css" integrity="sha256-a&#43;YHsQNwml2sPgPNU4a6qg2H4SjmoXZI6fVAwt4tlaQ=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/en/contact">Contact</a></li>

<li><a href="/en">English</a></li>

</ul>

</nav>





<h1>Caput 23</h1>

<p>1 Quando sederis ut comedas cum principe, diligenter attende quæ apposita sunt ante faciem tuam:</p>
<p>2 et statue cultrum in gutture tuo, si tamen habes in potestate animam tuam,</p>
<p>3 ne desideres de cibis eius, in quo est panis mendacii.</p>
<p>4 Noli laborare ut diteris: sed prudentiæ tuæ ponde modum.</p>
<p>5 Ne erigas oculos tuos ad opes, quas non potes habere: quia facient sibi pennas quasi aquilæ, et volabunt in cælum.</p>
<p>6 Ne comedas cum homine invido, et ne desideres cibos eius:</p>
<p>7 quoniam in similitudinem arioli, et coniectoris, æstimat quod ignorat. Comede et bibe, dicet tibi: et mens eius non est tecum.</p>
<p>8 Cibos, quos comederas, evomes: et perdes pulchros sermones tuos.</p>
<p>9 In auribus insipientium ne loquaris: qui despicient doctrinam eloquii tui.</p>
<p>10 Ne attingas parvulorum terminos: et agrum pupillorum ne introeas:</p>
<p>11 Propinquus enim illorum fortis est: et ipse iudicabit contra te causam illorum.</p>
<p>12 Ingrediatur ad doctrinam cor tuum: et aures tuæ ad verba scientiæ.</p>
<p>13 Noli subtrahere a puero disciplinam: si enim percusseris eum virga, non morietur.</p>
<p>14 Tu virga percuties eum: et animam eius de inferno liberabis.</p>
<p>15 Fili mi, si sapiens fuerit animus tuus, gaudebit tecum cor meum:</p>
<p>16 et exultabunt renes mei, cum locuta fuerint rectum labia tua.</p>
<p>17 Non æmuletur cor tuum peccatores: sed in timore Domini esto tota die:</p>
<p>18 quia habebis spem in novissimo, et præstolatio tua non auferetur.</p>
<p>19 Audi fili mi, et esto sapiens: et dirige in via animum tuum.</p>
<p>20 Noli esse in conviviis potatorum, nec in comessationibus eorum, qui carnes ad vescendum conferunt:</p>
<p>21 quia vacantes potibus, et dantes symbola consumentur, et vestietur pannis dormitatio.</p>
<p>22 Audi patrem tuum, qui genuit te: et ne contemnas cum senuerit mater tua.</p>
<p>23 Veritatem eme, et noli vendere sapientiam, et doctrinam, et intelligentiam.</p>
<p>24 Exultat gaudio pater iusti: qui sapientem genuit, lætabitur in eo.</p>
<p>25 Gaudeat pater tuus, et mater tua, et exultet quæ genuit te.</p>
<p>26 Præbe fili mi cor tuum mihi: et oculi tui vias meas custodiant.</p>
<p>27 Fovea enim profunda est meretrix: et puteus angustus, aliena.</p>
<p>28 Insidiatur in via quasi latro, et quos incautos viderit, interficiet.</p>
<p>29 Cui væ? cuius patri væ? cui rixæ? cui foveæ? cui sine causa vulnera? cui suffusio oculorum?</p>
<p>30 Nonne his, qui commorantur in vino, et student calicibus epotandis?</p>
<p>31 Ne intuearis vinum quando flavescit, cum splenduerit in vitro color eius: ingreditur blande,</p>
<p>32 sed in novissimo mordebit ut coluber, et sicut regulus venena diffundet.</p>
<p>33 Oculi tui videbunt extraneas, et cor tuum loquetur perversa.</p>
<p>34 Et eris sicut dormiens in medio mari, et quasi sopitus gubernator, amisso clavo:</p>
<p>35 et dices: Verberaverunt me, sed non dolui: traxerunt me, et ego non sensi: quando evigilabo, et rursus vina reperiam?</p>


</main>

<footer>


	

</footer>

</body>
</html>
