<!DOCTYPE html>
<html>

<head>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/pagination.css">




<link rel="stylesheet" href="/css/postnav.css">




<link rel="stylesheet" href="/css/style.css">






<script src="/js/nav.js" defer></script>



<script src="https://identity.netlify.com/v1/netlify-identity-widget.js"></script>

<link rel="stylesheet" href="https://cdnjs.cloudflare.com/ajax/libs/font-awesome/6.4.0/css/all.min.css">


</head>

<body>

<header>


	

</header>

<main>


	<nav class="navbar">
<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>

</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li>
<a href="/fr">
<i class="fas fa-home"></i>

</a>
</li>


<li>
<a href="/fr/bible">

Bible
</a>
</li>


<li>
<a href="/fr/doctrine">

Doctrine
</a>
</li>


<li>
<a href="/fr/spiritualite">

Spirtualité
</a>
</li>


<li>
<a href="/fr/apologetique">

Apologétique
</a>
</li>


<li>
<a href="/fr/contact">

Contact
</a>
</li>


<li>
<a href="/en">
<i class="fas fa-globe"></i>
EN
</a>
</li>


</ul>

</nav>






<nav class="breadcrumb">
<ol>





   

   
      <a href="/fr/">
      <li>
      
         Accueil
      
      </a>
      </li>
   

   
      <a href="/fr/bible/">
      <li>
      
         Bible
      
      </a>
      </li>
   

   
      <a href="/fr/bible/vulgata/">
      <li>
      
         Vulgata
      
      </a>
      </li>
   

   
      <a href="/fr/bible/vulgata/vetus-testamentum/">
      <li>
      
         Vetus testamentum
      
      </a>
      </li>
   

   
      <a href="/fr/bible/vulgata/vetus-testamentum/22-proverbia/">
      <li>
      
         22 proverbia
      
      </a>
      </li>
   

   
      <a href="/fr/bible/vulgata/vetus-testamentum/22-proverbia/chap019/">
      <li>
      
         Chap019
      
      </a>
      </li>
   

   


</ol>
</nav>


<h1>Caput 19</h1>

<div class="content">
<article>
<p>1 Melior est pauper, qui ambulat in simplicitate sua, quam dives torquens labia sua, et insipiens.</p>
<p>2 Ubi non est scientia animæ, non est bonum: et qui festinus est pedibus, offendet.</p>
<p>3 Stultitia hominis supplantat gressus eius: et contra Deum fervet animo suo.</p>
<p>4 Divitiæ addunt amicos plurimos: a paupere autem et hi, quos habuit, separantur.</p>
<p>5 Testis falsus non erit impunitus: et qui mendacia loquitur, non effugiet.</p>
<p>6 Multi colunt personam potentis, et amici sunt dona tribuentis.</p>
<p>7 Fratres hominis pauperis oderunt eum: insuper et amici procul recesserunt ab eo. Qui tantum verba sectatur, nihil habebit:</p>
<p>8 qui autem possessor est mentis, diligit animam suam, et custos prudentiæ inveniet bona.</p>
<p>9 Falsus testis non erit impunitus: et qui loquitur mendacia, peribit.</p>
<p>10 Non decent stultum deliciæ: nec servum dominari principibus.</p>
<p>11 Doctrina viri per patientiam noscitur: et gloria eius est iniqua prætergredi.</p>
<p>12 Sicut fremitus leonis, ita et regis ira: et sicut ros super herbam, ita et hilaritas eius.</p>
<p>13 Dolor patris, filius stultus: et tecta iugiter perstillantia, litigiosa mulier.</p>
<p>14 Domus, et divitiæ dantur a parentibus: a Domino autem proprie uxor prudens.</p>
<p>15 Pigredo immittit soporem, et anima dissoluta esuriet.</p>
<p>16 Qui custodit mandatum, custodit animam suam: qui autem negligit viam suam, mortificabitur.</p>
<p>17 Fœneratur Domino qui miseretur pauperis: et vicissitudinem suam reddet ei.</p>
<p>18 Erudi filium tuum, ne desperes: ad interfectionem autem eius ne ponas animam tuam.</p>
<p>19 Qui impatiens est, sustinebit damnum: et cum rapuerit, aliud apponet.</p>
<p>20 Audi consilium, et suscipe disciplinam, ut sis sapiens in novissimis tuis.</p>
<p>21 Multæ cogitationes in corde viri: voluntas autem Domini permanebit.</p>
<p>22 Homo indigens misericors est: et melior est pauper quam vir mendax.</p>
<p>23 Timor Domini ad vitam: et in plenitudine commorabitur, absque visitatione pessima.</p>
<p>24 Abscondit piger manum suam sub ascella, nec ad os suum applicat eam.</p>
<p>25 Pestilente flagellato stultus sapientior erit: si autem corripueris sapientem, intelliget disciplinam.</p>
<p>26 Qui affligit patrem, et fugat matrem, ignominiosus est et infelix.</p>
<p>27 Non cesses fili audire doctrinam, nec ignores sermones scientiæ.</p>
<p>28 Testis iniquus deridet iudicium: et os impiorum devorat iniquitatem.</p>
<p>29 Parata sunt derisoribus iudicia: et mallei percutientes stultorum corporibus.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>


<script>
  if (window.netlifyIdentity) {
    window.netlifyIdentity.on("init", user => {
      if (!user) {
        window.netlifyIdentity.on("login", () => {
          document.location.href = "/admin/";
        });
      }
    });
  }
</script>

</body>
</html>
