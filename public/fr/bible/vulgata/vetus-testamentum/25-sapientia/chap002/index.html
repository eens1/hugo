<!DOCTYPE html>
<html>

<head><script src="/livereload.js?mindelay=10&amp;v=2&amp;port=46169&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/style.css">






<script src="/js/nav.js" defer></script>



<script src="https://identity.netlify.com/v1/netlify-identity-widget.js"></script>


</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 2</h1>

<div class="content">
<article>
<p>1 Dixerunt enim cogitantes apud se non recte: Exiguum, et cum tædio est tempus vitæ nostræ, et non est refrigerium in fine hominis, et non est qui agnitus sit reversus ab inferis:</p>
<p>2 quia ex nihilo nati sumus, et post hoc erimus tamquam non fuerimus: quoniam fumus flatus est in naribus nostris: et sermo scintilla ad commovendum cor nostrum:</p>
<p>3 qua extincta, cinis erit corpus nostrum, et spiritus diffundetur tamquam mollis aer, et transibit vita nostra tamquam vestigium nubis, et sicut nebula dissolvetur quæ fugata est a radiis solis, et a calore illius aggravata:</p>
<p>4 et nomen nostrum oblivionem accipiet per tempus, et nemo memoriam habebit operum nostrorum.</p>
<p>5 Umbræ enim transitus est tempus nostrum, et non est reversio finis nostri: quoniam consignata est, et nemo revertitur.</p>
<p>6 Venite ergo, et fruamur bonis quæ sunt, et utamur creatura tamquam in iuventute celeriter.</p>
<p>7 Vino pretioso et unguentis nos impleamus: et non prætereat nos flos temporis.</p>
<p>8 Coronemus nos rosis antequam marcescant: nullum pratum sit, quod non pertranseat luxuria nostra.</p>
<p>9 Nemo nostrum exors sit luxuriæ nostræ: ubique relinquamus signa lætitiæ: quoniam hæc est pars nostra, et hæc est sors.</p>
<p>10 Opprimamus pauperem iustum, et non parcamus viduæ, nec veterani revereamur canos multi temporis.</p>
<p>11 Sit autem fortitudo nostra lex iustitiæ: quod enim infirmum est, inutile invenitur.</p>
<p>12 Circumveniamus ergo iustum, quoniam inutilis est nobis, et contrarius est operibus nostris, et improperat nobis peccata legis, et diffamat in nos peccata disciplinæ nostræ.</p>
<p>13 Promittit se scientiam Dei habere, et filium Dei se nominat.</p>
<p>14 Factus est nobis in traductionem cogitationum nostrarum.</p>
<p>15 Gravis est nobis etiam ad videndum, quoniam dissimilis est aliis vita illius, et immutatæ sunt viæ eius.</p>
<p>16 Tamquam nugaces æstimati sumus ab illo, et abstinet se a viis nostris tamquam ab immunditiis, et præfert novissima iustorum, et gloriatur patrem se habere Deum.</p>
<p>17 Videamus ergo si sermones illius veri sint, et tentemus quæ ventura sunt illi, et sciemus quæ erunt novissima illius.</p>
<p>18 Si enim est verus filius Dei, suscipiet illum, et liberabit eum de manibus contrariorum.</p>
<p>19 Contumelia et tormento interrogemus eum, ut sciamus reverentiam eius, et probemus patientiam illius.</p>
<p>20 Morte turpissima condemnemus eum: erit enim ei respectus ex sermonibus illius.</p>
<p>21 Hæc cogitaverunt, et erraverunt: excæcavit enim illos malitia eorum.</p>
<p>22 Et nescierunt sacramenta Dei, neque mercedem speraverunt iustitiæ, nec iudicaverunt honorem animarum sanctarum.</p>
<p>23 Quoniam Deus creavit hominem inexterminabilem, et ad imaginem similitudinis suæ fecit illum.</p>
<p>24 Invidia autem diaboli mors introivit in orbem terrarum:</p>
<p>25 imitantur autem illum qui sunt ex parte illius.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>


<script>
  if (window.netlifyIdentity) {
    window.netlifyIdentity.on("init", user => {
      if (!user) {
        window.netlifyIdentity.on("login", () => {
          document.location.href = "/admin/";
        });
      }
    });
  }
</script>

</body>
</html>
