<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6a8d21ce5459fffddbe627d9e9a4631f2723273e9398a416f2d2189bd8e13e9d.css" integrity="sha256-ao0hzlRZ//3b5ifZ6aRjHycjJz6TmKQW8tIYm9jhPp0=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/en/contact">Contact</a></li>

<li><a href="/en">English</a></li>

</ul>

</nav>





<h1>Caput 6</h1>

<div class="content">
<article>
<p>1 Melior est sapientia quam vires: et vir prudens quam fortis.</p>
<p>2 Audite ergo reges, et intelligite, discite iudices finium terræ.</p>
<p>3 Præbete aures vos, qui continetis multitudines, et placetis vobis in turbis nationum:</p>
<p>4 quoniam data est a Domino potestas vobis, et virtus ab Altissimo, qui interrogabit opera vestra, et cogitationes scrutabitur:</p>
<p>5 quoniam cum essetis ministri regni illius, non recte iudicastis nec custodistis legem iustitiæ, neque secundum voluntatem Dei ambulastis.</p>
<p>6 Horrende et cito aparebit vobis: quoniam iudicium durissimum his, qui præsunt, fiet.</p>
<p>7 Exiguo enim conceditur misericordia: potentes autem potenter tormenta patientur.</p>
<p>8 Non enim subtrahet personam cuiusquam Deus, nec verebitur magnitudinem cuiusquam: quoniam pusillum et magnum ipse fecit, et æqualiter cura est illi de omnibus.</p>
<p>9 Fortioribus autem fortior instat cruciatio.</p>
<p>10 Ad vos ergo reges sunt hi sermones mei, ut discatis sapientiam, et non excidatis.</p>
<p>11 Qui enim custodierint iusta iuste, iustificabuntur: et qui didicerint ista, invenient quid respondeant.</p>
<p>12 Concupiscite ergo sermones meos, diligite illos, et habebitis disciplinam.</p>
<p>13 Clara est, et quæ numquam marcescit sapientia, et facile videtur ab his qui diligunt eam, et invenitur ab his qui quærunt illam.</p>
<p>14 Præoccupat qui se concupiscunt, ut illis se prior ostendat.</p>
<p>15 Qui de luce vigilaverit ad illam, non laborabit: assidentem enim illam foribus suis inveniet.</p>
<p>16 Cogitare ergo de illa sensus est consummatus: et qui vigilaverit propter illam, cito securus erit.</p>
<p>17 Quoniam dignos se ipsa circuit quærens, et in viis ostendit se illis hilariter, et in omni providentia occurrit illis.</p>
<p>18 Initium enim illius verissima est disciplinæ concupiscentia.</p>
<p>19 Cura ergo disciplinæ, dilectio est: et dilectio, custodia legum illius est: custoditio autem legum, consummatio incorruptionis est:</p>
<p>20 incorruptio autem facit esse proximum Deo.</p>
<p>21 Concupiscentia itaque sapientiæ deducit ad regnum perpetuum.</p>
<p>22 Si ergo delectamini sedibus, et sceptris o reges populi, diligite sapientiam, ut in perpetuum regnetis.</p>
<p>23 diligite lumen sapientiæ omnes qui præestis populis.</p>
<p>24 quid est autem sapientia, et quemadmodum facta sit referam: et non abscondam a vobis sacramenta Dei, sed ab initio nativitatis investigabo, et ponam in lucem scientiam illius, et non præteribo veritatem:</p>
<p>25 neque cum invidia tabescente iter habebo: quoniam talis homo non erit particeps sapientiæ.</p>
<p>26 Multitudo autem sapientium sanitas est orbis terrarum: et rex sapiens stabilimentum populi est.</p>
<p>27 Ergo accipite disciplinam per sermones meos, et proderit vobis.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
