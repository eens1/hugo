<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6a8d21ce5459fffddbe627d9e9a4631f2723273e9398a416f2d2189bd8e13e9d.css" integrity="sha256-ao0hzlRZ//3b5ifZ6aRjHycjJz6TmKQW8tIYm9jhPp0=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 35</h1>

<div class="content">
<article>
<p>1 Hæc quoque locutus est Dominus ad Moysen in campestribus Moab supra Iordanem, contra Iericho:</p>
<p>2 Præcipe filiis Israel ut dent Levitis de possessionibus suis</p>
<p>3 urbes ad habitandum, et suburbana earum per circuitum: ut ipsi in oppidis maneant, et suburbana sint pecoribus ac iumentis:</p>
<p>4 quæ a muris civitatum forinsecus, per circuitum, mille passuum spatio tendentur.</p>
<p>5 contra Orientem duo millia erunt cubiti, et contra Meridiem similiter erunt duo millia: ad mare quoque, quod respicit ad Occidentem, eadem mensura erit, et septentrionalis plaga æquali termino finietur. eruntque urbes in medio, et foris suburbana.</p>
<p>6 De ipsis autem oppidis, quæ Levitis dabitis, sex erunt in fugitivorum auxilia separata, ut fugiat ad ea qui fuderit sanguinem: et exceptis his, alia quadraginta duo oppida,</p>
<p>7 id est, simul quadraginta octo cum suburbanis suis.</p>
<p>8 Ipsæque urbes, quæ dabuntur de possessionibus filiorum Israel, ab his, qui plus habent, plures auferentur: et qui minus, pauciores. singuli iuxta mensuram hereditatis suæ dabunt oppida Levitis.</p>
<p>9 Ait Dominus ad Moysen:</p>
<p>10 Loquere filiis Israel, et dices ad eos: Quando transgressi fueritis Iordanem in Terram Chanaan,</p>
<p>11 decernite quæ urbes esse debeant in præsidia fugitivorum, qui nolentes sanguinem fuderint:</p>
<p>12 in quibus cum fuerit profugus, cognatus occisi non poterit eum occidere, donec stet in conspectu multitudinis, et causa illius iudicetur.</p>
<p>13 De ipsis autem urbibus, quæ ad fugitivorum subsidia separantur,</p>
<p>14 tres erunt trans Iordanem, et tres in Terra Chanaan,</p>
<p>15 tam filiis Israel quam advenis atque peregrinis, ut confugiat ad eas qui nolens sanguinem fuderit.</p>
<p>16 Si quis ferro percusserit, et mortuus fuerit qui percussus est: reus erit homicidii, et ipse morietur.</p>
<p>17 Si lapidem iecerit, et ictus occubuerit: similiter punietur.</p>
<p>18 Si ligno percussus interierit: percussoris sanguine vindicabitur.</p>
<p>19 Propinquus occisi, homicidam interficiet, statim ut apprehenderit eum, interficiet.</p>
<p>20 Si per odium quis hominem impulerit, vel iecerit quippiam in eum per insidias:</p>
<p>21 aut cum esset inimicus, manu percusserit, et ille mortuus fuerit: percussor, homicidii reus erit. cognatus occisi statim ut invenerit eum, iugulabit.</p>
<p>22 Quod si fortuitu, et absque odio,</p>
<p>23 et inimicitiis quidquam horum fecerit,</p>
<p>24 et hoc audiente populo fuerit comprobatum, atque inter percussorem et propinquum sanguinis quæstio ventilata:</p>
<p>25 liberabitur innocens de ultoris manu, et reducetur per sententiam in urbem, ad quam confugerat, manebitque ibi, donec sacerdos magnus, qui oleo sancto unctus est, moriatur.</p>
<p>26 Si interfector extra fines urbium, quæ exulibus deputatæ sunt,</p>
<p>27 fuerit inventus, et percussus ab eo qui ultor est sanguinis: absque noxa erit qui eum occiderit.</p>
<p>28 debuerat enim profugus usque ad mortem Pontificis in urbe residere. postquam autem ille obierit, homicida revertetur in terram suam.</p>
<p>29 Hæc sempiterna erunt, et legitima in cunctis habitationibus vestris.</p>
<p>30 Homicida sub testibus punietur: ad unius testimonium nullus condemnabitur.</p>
<p>31 Non accipietis pretium ab eo, qui reus est sanguinis, statim et ipse morietur.</p>
<p>32 Exules et profugi ante mortem Pontificis nullo modo in urbes suas reverti poterunt:</p>
<p>33 ne polluatis terram habitationis vestræ, quæ insontium cruore maculatur: nec aliter expiari potest, nisi per eius sanguinem, qui alterius sanguinem fuderit.</p>
<p>34 Atque ita emundabitur vestra possessio, me commorante vobiscum. ego enim sum Dominus qui habito inter filios Israel.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
