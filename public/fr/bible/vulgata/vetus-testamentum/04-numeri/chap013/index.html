<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6be607b103709a5dac3e03cd5386baaa0d87e128e6a17648e9f540c2de2d95a4.css" integrity="sha256-a&#43;YHsQNwml2sPgPNU4a6qg2H4SjmoXZI6fVAwt4tlaQ=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/en/contact">Contact</a></li>

<li><a href="/en">English</a></li>

</ul>

</nav>





<h1>Caput 13</h1>

<p>1 Profectusque est populus de Haseroth fixis tentoriis in deserto Pharan.</p>
<p>2 ibique locutus est Dominus ad Moysen, dicens:</p>
<p>3 Mitte viros, qui considerent Terram Chanaan, quam daturus sum filiis Israel, singulos de singulis tribubus, ex principibus.</p>
<p>4 Fecit Moyses quod Dominus imperaverat, de deserto Pharan mittens principes viros, quorum ista sunt nomina.</p>
<p>5 De tribu Ruben, Sammua filium Zechur.</p>
<p>6 De tribu Simeon, Saphat filium Huri.</p>
<p>7 De tribu Iuda, Caleb filium Iephone.</p>
<p>8 De tribu Issachar, Igal filium Ioseph.</p>
<p>9 De tribu Ephraim, Osee filium Nun.</p>
<p>10 De tribu Beniamin, Phalti filium Raphu.</p>
<p>11 De tribu Zabulon, Geddiel filium Sodi.</p>
<p>12 De tribu Ioseph, sceptri Manasse, Gaddi filium Susi.</p>
<p>13 De tribu Dan, Ammiel filium Gemalli.</p>
<p>14 De tribu Aser, Sthur filium Michael.</p>
<p>15 De tribu Nephthali, Nahabi filium Vapsi.</p>
<p>16 De tribu Gad, Guel filium Machi.</p>
<p>17 hæc sunt nomina virorum, quos misit Moyses ad considerandam Terram: vocavitque Osee filium Nun, Iosue.</p>
<p>18 misit ergo eos Moyses ad considerandam Terram Chanaan, et dixit ad eos: Ascendite per meridianam plagam. Cumque veneritis ad montes,</p>
<p>19 considerate Terram, qualis sit: et populum qui habitator est eius, utrum fortis sit an infirmus: si pauci numero an plures:</p>
<p>20 ipsa terra, bona an mala: urbes quales, muratæ an absque muris:</p>
<p>21 humus, pinguis an sterilis, nemorosa an absque arboribus. Confortamini, et afferte nobis de fructibus Terræ. Erat autem tempus quando iam præcoquæ uvæ vesci possunt.</p>
<p>22 Cumque ascendissent, exploraverunt Terram a deserto Sin, usque Rohob intrantibus Emath.</p>
<p>23 Ascenderuntque ad meridiem, et venerunt in Hebron, ubi erant Achiman et Sisai et Tholmai filii Enac. nam Hebron septem annis ante Tanim urbem Ægypti condita est.</p>
<p>24 Pergentesque usque ad Torrentem botri, absciderunt palmitem cum uva sua, quem portaverunt in vecte duo viri. De malis quoque granatis et de ficis loci illius tulerunt:</p>
<p>25 qui appellatus est Nehelescol, id est Torrens botri, eo quod botrum portassent inde filii Israel.</p>
<p>26 Reversique exploratores Terræ post quadraginta dies, omni regione circuita,</p>
<p>27 venerunt ad Moysen et Aaron et ad omnem cœtum filiorum Israel in desertum Pharan, quod est in Cades. Locutique eis et omni multitudini ostenderunt fructus Terræ:</p>
<p>28 et narraverunt, dicentes: Venimus in Terram, ad quam misisti nos, quæ revera fluit lacte et melle, ut ex his fructibus cognosci potest:</p>
<p>29 sed cultores fortissimos habet, et urbes grandes atque muratas. Stirpem Enac vidimus ibi.</p>
<p>30 Amalec habitat in meridie, Hethæus et Iebusæus et Amorrhæus in montanis: Chananæus vero moratur iuxta mare et circa fluenta Iordanis.</p>
<p>31 Inter hæc Caleb compescens murmur populi, qui oriebatur contra Moysen, ait: Ascendamus, et possideamus Terram, quoniam poterimus obtinere eam.</p>
<p>32 Alii vero, qui fuerant cum eo, dicebant: Nequaquam ad hunc populum valemus ascendere, quia fortior nobis est.</p>
<p>33 Detraxeruntque Terræ, quam inspexerant, apud filios Israel, dicentes: Terra, quam lustravimus, devorat habitatores suos: populus, quem aspeximus, proceræ staturæ est.</p>
<p>34 Ibi vidimus monstra quædam filiorum Enac de genere giganteo: quibus comparati, quasi locustæ videbamur.</p>


</main>

<footer>


	

</footer>

</body>
</html>
