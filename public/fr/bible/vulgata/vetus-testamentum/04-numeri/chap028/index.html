<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/style.css">






<script src="/js/nav.js" defer></script>




</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 28</h1>

<div class="content">
<article>
<p>1 Dixit quoque Dominus ad Moysen:</p>
<p>2 Præcipe filiis Israel, et dices ad eos: Oblationem meam et panes, et incensum odoris suavissimi offerte per tempora sua.</p>
<p>3 Hæc sunt sacrificia quæ offerre debetis: Agnos anniculos immaculatos duos quotidie in holocaustum sempiternum:</p>
<p>4 unum offeretis mane, et alterum ad vesperum:</p>
<p>5 decimam partem ephi similæ, quæ conspersa sit oleo purissimo, et habeat quartam partem hin.</p>
<p>6 holocaustum iuge est quod obtulistis in monte Sinai in odorem suavissimum incensi Domini.</p>
<p>7 et libabitis vini quartam partem hin per agnos singulos in Sanctuario Domini.</p>
<p>8 Alterumque agnum similiter offeretis ad vesperam iuxta omnem ritum sacrificii matutini, et libamentorum eius, oblationem suavissimi odoris Domino.</p>
<p>9 Die autem sabbati offeretis duos agnos anniculos immaculatos, et duas decimas similæ oleo conspersæ in sacrificio, et liba</p>
<p>10 quæ rite funduntur per singula sabbata in holocaustum sempiternum.</p>
<p>11 In calendis autem offeretis holocaustum Domino, vitulos de armento duos, arietem unum, agnos anniculos septem immaculatos,</p>
<p>12 et tres decimas similæ oleo conspersæ in sacrificio per singulos vitulos: et duas decimas similæ oleo conspersæ per singulos arietes:</p>
<p>13 et decimam decimæ similæ ex oleo in sacrificio per agnos singulos. holocaustum suavissimi odoris atque incensi est Domino.</p>
<p>14 Libamenta autem vini, quæ per singulas fundenda sunt victimas, ista erunt: media pars hin per singulos vitulos, tertia per arietem, quarta per agnum. hoc erit holocaustum per omnes menses, qui sibi anno vertente succedunt.</p>
<p>15 Hircus quoque offeretur Domino pro peccatis in holocaustum sempiternum cum libamentis suis.</p>
<p>16 Mense autem primo, quartadecima die mensis Phase Domini erit,</p>
<p>17 et quintadecima die solemnitas: septem diebus vescentur azymis.</p>
<p>18 Quarum dies prima venerabilis et sancta erit: omne opus servile non facietis in ea.</p>
<p>19 Offeretisque incensum holocaustum Domino, vitulos de armento duos, arietem unum, agnos anniculos immaculatos septem:</p>
<p>20 et sacrificia singulorum ex simila quæ conspersa sit oleo, tres decimas per singulos vitulos, et duas decimas per arietem,</p>
<p>21 et decimam decimæ per agnos singulos, id est, per septem agnos.</p>
<p>22 Et hircum pro peccato unum, ut expietur pro vobis,</p>
<p>23 præter holocaustum matutinum quod semper offeretis.</p>
<p>24 Ita facietis per singulos dies septem dierum in fomitem ignis, et in odorem suavissimum Domino, qui surget de holocausto, et de libationibus singulorum.</p>
<p>25 Dies quoque septimus celeberrimus et sanctus erit vobis: omne opus servile non facietis in eo.</p>
<p>26 Dies etiam primitivorum quando offeretis novas fruges Domino, expletis hebdomadibus, venerabilis et sancta erit: omne opus servile non facietis in ea.</p>
<p>27 Offeretisque holocaustum in odorem suavissimum Domino, vitulos de armento duos, arietem unum, et agnos anniculos immaculatos septem:</p>
<p>28 atque in sacrificiis eorum similæ oleo conspersæ tres decimas per singulos vitulos, per arietes duas,</p>
<p>29 per agnos decimam decimæ, qui simul sunt agni septem. hircum quoque</p>
<p>30 qui mactatur pro expiatione: præter holocaustum sempiternum et liba eius.</p>
<p>31 Immaculata offeretis omnia cum libationibus suis.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
