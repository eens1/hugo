<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/style.css">






<script src="/js/nav.js" defer></script>



<script src="https://identity.netlify.com/v1/netlify-identity-widget.js"></script>


</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 13</h1>

<div class="content">
<article>
<p>1 Locutusque est Dominus ad Moysen, et Aaron, dicens:</p>
<p>2 Homo, in cuius cute et carne ortus fuerit diversus color sive pustula, aut quasi lucens quippiam, id est plaga lepræ, adducetur ad Aaron sacerdotem, vel ad unum quemlibet filiorum eius.</p>
<p>3 Qui cum viderit lepram in cute, et pilos in album mutatos colorem. ipsamque speciem lepræ humiliorem cute et carne reliqua; plaga lepræ est, et ad arbitrium eius separabitur.</p>
<p>4 Sin autem lucens candor fuerit in cute, nec humilior carne reliqua, et pili coloris pristini, recludet eum sacerdos septem diebus,</p>
<p>5 et considerabit die septimo: et siquidem lepra ultra non creverit, nec transierit in cute priores terminos, rursum recludet eum septem diebus aliis.</p>
<p>6 Et die septimo contemplabitur: si obscurior fuerit lepra, et non creverit in cute, mundabit eum, quia scabies est: lavabitque homo vestimenta sua, et mundus erit.</p>
<p>7 Quod si postquam a sacerdote visus est, et redditus munditiæ, iterum lepra creverit; adducetur ad eum,</p>
<p>8 et immunditiæ condemnabitur.</p>
<p>9 Plaga lepræ si fuerit in homine, adducetur ad sacerdotem,</p>
<p>10 et videbit eum. Cumque color albus in cute fuerit, et capillorum mutaverit aspectum, ipsa quoque caro viva apparuerit:</p>
<p>11 lepra vetustissima iudicabitur, atque inolita cuti. Contaminabit itaque eum sacerdos, et non recludet, quia perspicuæ immunditiæ est.</p>
<p>12 Sin autem effloruerit discurrens lepra in cute, et operuerit omnem cutem a capite usque ad pedes, quidquid sub aspectum oculorum cadit,</p>
<p>13 considerabit eum sacerdos, et teneri lepra mundissima iudicabit: eo quod omnis in candorem versa sit, et idcirco homo mundus erit.</p>
<p>14 Quando vero caro vivens in eo apparuerit,</p>
<p>15 tunc sacerdotis iudicio polluetur, et inter immundos reputabitur. caro enim viva si lepra aspergitur, immunda est.</p>
<p>16 Quod si rursum versa fuerit in alborem, et totum hominem operuerit,</p>
<p>17 considerabit eum sacerdos, et mundum esse decernet.</p>
<p>18 Caro autem et cutis in qua ulcus natum est et sanatum,</p>
<p>19 et in loco ulceris cicatrix alba apparuerit, sive subrufa, adducetur homo ad sacerdotem:</p>
<p>20 qui cum viderit locum lepræ humiliorem carne reliqua, et pilos versos in candorem, contaminabit eum: plaga enim lepræ orta est in ulcere.</p>
<p>21 Quod si pilus coloris est pristini, et cicatrix subobscura, et vicina carne non est humilior, recludet eum septem diebus.</p>
<p>22 et si quidem creverit, adiudicabit eum lepræ.</p>
<p>23 sin autem steterit in loco suo, ulceris est cicatrix, et homo mundus erit.</p>
<p>24 Caro autem et cutis, quam ignis exusserit, et sanata albam sive rufam habuerit cicatricem,</p>
<p>25 considerabit eam sacerdos, et ecce versa est in alborem, et locus eius reliqua cute est humilior: contaminabit eum, quia plaga lepræ in cicatrice orta est.</p>
<p>26 Quod si pilorum color non fuerit immutatus, nec humilior plaga carne reliqua, et ipsa lepræ species fuerit subobscura, recludet eum septem diebus,</p>
<p>27 et die septimo contemplabitur: si creverit in cute lepra, contaminabit eum.</p>
<p>28 sin autem in loco suo candor steterit non satis clarus, plaga combustionis est, et idcirco mundabitur, quia cicatrix est combusturæ.</p>
<p>29 Vir, sive mulier, in cuius capite vel barba germinaverit lepra, videbit eos sacerdos.</p>
<p>30 et si quidem humilior fuerit locus carne reliqua, et capillus flavus, solitoque subtilior; contaminabit eos, quia lepra capitis ac barbæ est.</p>
<p>31 Sin autem viderit locum maculæ æqualem vicinæ carni, et capillum nigrum: recludet eum septem diebus,</p>
<p>32 et die septimo intuebitur. Si non creverit macula, et capillus sui coloris est, et locus plagæ carni reliquæ æqualis:</p>
<p>33 radetur homo absque loco maculæ, et includetur septem diebus aliis.</p>
<p>34 Si die septimo visa fuerit stetisse plaga in loco suo, nec humilior carne reliqua, mundabit eum, lotisque vestibus suis mundus erit.</p>
<p>35 Sin autem post emundationem rursus creverit macula in cute,</p>
<p>36 non quæret amplius utrum capillus in flavum colorem sit immutatus, quia aperte immundus est.</p>
<p>37 Porro si steterit macula, et capilli nigri fuerint, noverit hominem sanatum esse, et confidenter eum pronunciet mundum.</p>
<p>38 Vir, sive mulier, in cuius cute candor apparuerit,</p>
<p>39 intuebitur eos sacerdos. si deprehenderit subobscurum alborem lucere in cute, sciat non esse lepram, sed maculam coloris candidi, et hominem mundum.</p>
<p>40 Vir, de cuius capite capilli fluunt, calvus et mundus est:</p>
<p>41 et si a fronte ceciderint pili, recalvaster et mundus est.</p>
<p>42 Sin autem in calvitio sive in recalvatione albus vel rufus color fuerit exortus,</p>
<p>43 et hoc sacerdos viderit, condemnabit eum haud dubiæ lepræ, quæ orta est in calvitio.</p>
<p>44 Quicumque ergo maculatus fuerit lepra, et separatus est ad arbitrium sacerdotis,</p>
<p>45 habebit vestimenta dissuta, caput nudum, os veste contectum, contaminatum ac sordidum se clamabit.</p>
<p>46 Omni tempore quo leprosus est, et immundus, solus habitabit extra castra.</p>
<p>47 Vestis lanea sive linea, quæ lepram habuerit</p>
<p>48 in stamine atque subtegmine, aut certe pellis, vel quidquid ex pelle confectum est,</p>
<p>49 si alba vel rufa macula fuerit infecta, lepra reputabitur, ostendeturque sacerdoti.</p>
<p>50 qui consideratam recludet septem diebus:</p>
<p>51 et die septimo rursus aspiciens si deprehenderit crevisse, lepra perseverans est: pollutum iudicabit vestimentum, et omne in quo fuerit inventa:</p>
<p>52 et idcirco comburetur flammis.</p>
<p>53 Quod si eam viderit non crevisse,</p>
<p>54 præcipiet, et lavabunt id, in quo lepra est, recludetque illud septem diebus aliis.</p>
<p>55 Et cum viderit faciem quidem pristinam non reversam, nec tamen crevisse lepram, immundum iudicabit, et igne comburet, eo quod infusa sit in superficie vestimenti vel per totum, lepra.</p>
<p>56 Sin autem obscurior fuerit locus lepræ, postquam vestis est lota, abrumpet eum, et a solido dividet.</p>
<p>57 Quod si ultra apparuerit in his locis, quæ prius immaculata erant, lepra volatilis et vaga: debet igne comburi.</p>
<p>58 si cessaverit, lavabit aqua ea, quæ pura sunt, secundo, et munda erunt.</p>
<p>59 Ista est lex lepræ vestimenti lanei et linei, staminis, atque subtegminis, omnisque supellectilis pelliceæ, quomodo mundari debeat, vel contaminari.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
