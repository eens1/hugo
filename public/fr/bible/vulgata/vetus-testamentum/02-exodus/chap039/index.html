<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6a8d21ce5459fffddbe627d9e9a4631f2723273e9398a416f2d2189bd8e13e9d.css" integrity="sha256-ao0hzlRZ//3b5ifZ6aRjHycjJz6TmKQW8tIYm9jhPp0=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 39</h1>

<div class="content">
<article>
<p>1 De hyacintho vero et purpura, vermiculo ac bysso fecit vestes, quibus indueretur Aaron quando ministrabat in sanctis, sicut præcepit Dominus Moysi.</p>
<p>2 Fecit igitur superhumerale de auro, hyacintho, et purpura, coccoque bis tincto, et bysso retorta,</p>
<p>3 opere polymitario, inciditque bracteas aureas, et extenuavit in fila, ut possent torqueri cum priorum colorum subtegmine,</p>
<p>4 duasque oras sibi invicem copulatas in utroque latere summitatum,</p>
<p>5 et balteum ex eisdem coloribus, sicut præceperat Dominus Moysi.</p>
<p>6 Paravit et duos lapides onychinos, astrictos et inclusos auro, et sculptos arte gemmaria, nominibus filiorum Israel:</p>
<p>7 posuitque eos in lateribus superhumeralis in monimentum filiorum Israel, sicut præceperat Dominus Moysi.</p>
<p>8 Fecit et rationale opere polymito iuxta opus superhumeralis, ex auro, hyacintho, purpura, coccoque bis tincto, et bysso retorta:</p>
<p>9 quadrangulum, duplex, mensuræ palmi.</p>
<p>10 Et posuit in eo gemmarum ordines quattuor. In primo versu erat sardius, topazius, smaragdus.</p>
<p>11 In secundo, carbunculus, sapphirus, et iaspis.</p>
<p>12 In tertio, ligurius, achates, et amethystus.</p>
<p>13 In quarto, chrysolithus, onychinus, et beryllus, circumdati et inclusi auro per ordines suos.</p>
<p>14 Ipsique lapides duodecim, sculpti erant nominibus duodecim tribuum Israel, singuli per nomina singulorum.</p>
<p>15 Fecerunt in rationali et catenulas sibi invicem cohærentes, de auro purissimo:</p>
<p>16 et duos uncinos, totidemque annulos aureos. Porro annulos posuerunt in utroque latere rationalis,</p>
<p>17 e quibus penderent duæ catenæ aureæ, quas inseruerunt uncinis, qui in superhumeralis angulis eminebant.</p>
<p>18 Hæc et ante et retro ita conveniebant sibi, ut superhumerale et rationale mutuo necterentur,</p>
<p>19 stricta ad balteum et annulis fortius copulata, quos iungebat vitta hyacinthina, ne laxa fluerent, et a se invicem moverentur, sicut præcepit Dominus Moysi.</p>
<p>20 Feceruntque quoque tunicam superhumeralis totam hyacinthinam,</p>
<p>21 et capitium in superiori parte contra medium, oramque per gyrum capitii textilem:</p>
<p>22 deorsum autem ad pedes mala punica ex hyacintho, purpura, vermiculo, ac bysso retorta:</p>
<p>23 et tintinnabula de auro purissimo, quæ posuerunt inter malogranata in extrema parte tunicæ per gyrum:</p>
<p>24 tintinnabulum autem aureum, et malum punicum, quibus ornatus incedebat pontifex quando ministerio fungebatur, sicut præceperat Dominus Moysi.</p>
<p>25 Fecerunt et tunicas byssinas opere textili Aaron et filiis eius:</p>
<p>26 et mitras cum coronulis suis ex bysso:</p>
<p>27 feminalia quoque linea, byssina:</p>
<p>28 cingulum vero de bysso retorta, hyacintho, purpura, ac vermiculo bis tincto arte plumaria, sicut præceperat Dominus Moysi.</p>
<p>29 Fecerunt et laminam sacræ venerationis de auro purissimo, scripseruntque in ea opere gemmario, Sanctum Domini:</p>
<p>30 et strinxerunt eam cum mitra vitta hyacinthina, sicut præceperat Dominus Moysi.</p>
<p>31 Perfectum est igitur omne opus tabernaculi et tecti testimonii: feceruntque filii Israel cuncta quæ præceperat Dominus Moysi.</p>
<p>32 Et obtulerunt tabernaculum et tectum et universam supellectilem, annulos, tabulas, vectes, columnas ac bases,</p>
<p>33 opertorium de pellibus arietum rubricatis, et aliud operimentum de ianthinis pellibus,</p>
<p>34 velum: arcam, vectes, propitiatorium,</p>
<p>35 mensam cum vasis suis et propositionis panibus:</p>
<p>36 candelabrum, lucernas, et utensilia earum cum oleo:</p>
<p>37 altare aureum, et unguentum, et thymiama ex aromatibus:</p>
<p>38 et tentorium in introitu tabernaculi:</p>
<p>39 altare æneum, retiaculum, vectes, et vasa eius omnia: labrum cum basi sua: tentoria atrii, et columnas cum basibus suis:</p>
<p>40 tentorium in introitu atrii, funiculosque illius et paxillos. Nihil ex vasis defuit, quæ in ministerium tabernaculi, et in tectum fœderis iussa sunt fieri.</p>
<p>41 Vestes quoque, quibus sacerdotes utuntur in Sanctuario, Aaron scilicet et filii eius,</p>
<p>42 obtulerunt filii Israel, sicut præceperat Dominus.</p>
<p>43 Quæ postquam Moyses cuncta vidit completa, benedixit eis.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
