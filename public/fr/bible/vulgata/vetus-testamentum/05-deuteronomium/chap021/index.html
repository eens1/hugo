<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6a8d21ce5459fffddbe627d9e9a4631f2723273e9398a416f2d2189bd8e13e9d.css" integrity="sha256-ao0hzlRZ//3b5ifZ6aRjHycjJz6TmKQW8tIYm9jhPp0=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 21</h1>

<div class="content">
<article>
<p>1 Quando inventum fuerit in terra, quam Dominus Deus tuus daturus est tibi, hominis cadaver occisi, et ignorabitur cædis reus,</p>
<p>2 egredientur maiores natu, et iudices tui, et metientur a loco cadaveris singularum per circuitum spatia civitatum:</p>
<p>3 et quam viciniorem ceteris esse perspexerint, seniores civitatis illius tollent vitulam de armento, quæ non traxit iugum, nec terram scidit vomere,</p>
<p>4 et ducent eam ad vallem asperam atque saxosam, quæ numquam arata est, nec sementem recepit: et cædent in ea cervices vitulæ:</p>
<p>5 accedentque sacerdotes filii Levi, quos elegerit Dominus Deus tuus ut ministrent ei, et benedicant in nomine eius, et ad verbum eorum omne negotium, et quidquid mundum, vel immundum est, iudicetur.</p>
<p>6 Et venient maiores natu civitatis illius ad interfectum, lavabuntque manus suas super vitulam, quæ in valle percussa est,</p>
<p>7 et dicent: Manus nostræ non effuderunt sanguinem hunc, nec oculi viderunt.</p>
<p>8 propitius esto populo tuo Israel, quem redemisti Domine, et ne reputes sanguinem innocentem in medio populi tui Israel. Et auferetur ab eis reatus sanguinis:</p>
<p>9 tu autem alienus eris ab innocentis cruore, qui fusus est, cum feceris quod præcepit Dominus.</p>
<p>10 Si egressus fueris ad pugnam contra inimicos tuos, et tradiderit eos Dominus Deus tuus in manu tua, captivosque duxeris,</p>
<p>11 et videris in numero captivorum mulierem pulchram, et adamaveris eam, voluerisque habere uxorem,</p>
<p>12 introduces eam in domum tuam: quæ radet cæsariem, et circumcidet ungues,</p>
<p>13 et deponet vestem, in qua capta est: sedensque in domo tua, flebit patrem et matrem suam uno mense: et postea intrabis ad eam, dormiesque cum illa, et erit uxor tua.</p>
<p>14 Si autem postea non sederit animo tuo, dimittes eam liberam, nec vendere poteris pecunia, nec opprimere per potentiam: quia humiliasti eam.</p>
<p>15 Si habuerit homo uxores duas, unam dilectam, et alteram odiosam, genuerintque ex eo liberos, et fuerit filius odiosæ primogenitus,</p>
<p>16 volueritque substantiam inter filios suos dividere: non poterit filium dilectæ facere primogenitum, et præferre filio odiosæ,</p>
<p>17 sed filium odiosæ agnoscet primogenitum, dabitque ei de his quæ habuerit cuncta duplicia: iste est enim principium liberorum eius, et huic debentur primogenita.</p>
<p>18 Si genuerit homo filium contumacem et protervum, qui non audiat patris aut matris imperium, et coercitus obedire contempserit:</p>
<p>19 apprehendent eum, et ducent ad seniores civitatis illius, et ad portam iudicii,</p>
<p>20 dicentque ad eos: Filius noster iste protervus et contumax est, monita nostra audire contemnit, comessationibus vacat, et luxuriæ atque conviviis:</p>
<p>21 lapidibus eum obruet populus civitatis: et morietur, ut auferatis malum de medio vestri, et universus Israel audiens pertimescat.</p>
<p>22 Quando peccaverit homo quod morte plectendum est, et adiudicatus morti appensus fuerit in patibulo:</p>
<p>23 non permanebit cadaver eius in ligno, sed in eadem die sepelietur: quia maledictus a Deo est qui pendet in ligno: et nequaquam contaminabis Terram tuam, quam Dominus Deus tuus dederit tibi in possessionem.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
