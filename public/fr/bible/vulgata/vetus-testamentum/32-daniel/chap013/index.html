<!DOCTYPE html>
<html>

<head>


<meta charset="UTF-8">
<meta name="viewport" content="width=device-width, initial-scale=1.0">
<meta http-equiv="X-UA-Compatible" content="IE=edge">
<title>Extra Ecclesia Nulla Salus</title>
<link rel="icon" type="image/png" href="/images/favicon.png" />
<link rel="canonical" href="https://eens.netlify.app/fr/bible/vulgata/vetus-testamentum/32-daniel/chap013/" />




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/pagination.css">




<link rel="stylesheet" href="/css/postnav.css">




<link rel="stylesheet" href="/css/style.css">






<script src="/js/nav.js" defer></script>



<script src="https://identity.netlify.com/v1/netlify-identity-widget.js"></script>

<link rel="stylesheet" href="https://cdnjs.cloudflare.com/ajax/libs/font-awesome/6.4.0/css/all.min.css">


</head>

<body>

<header>


	

</header>

<main>


	<nav class="navbar">
<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>

</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li>
<a href="/fr">
<i class="fas fa-home"></i>

</a>
</li>


<li>
<a href="/fr/bible">

Bible
</a>
</li>


<li>
<a href="/fr/doctrine">

Doctrine
</a>
</li>


<li>
<a href="/fr/spiritualite">

Spirtualité
</a>
</li>


<li>
<a href="/fr/apologetique">

Apologétique
</a>
</li>


<li>
<a href="/fr/contact">

Contact
</a>
</li>


<li>
<a href="/en">
<i class="fas fa-globe"></i>
EN
</a>
</li>


</ul>

</nav>






<nav class="breadcrumb">
<ol>





   

   
      <a href="/fr/">
      <li>
      
         Accueil
      
      </a>
      </li>
   

   
      <a href="/fr/bible/">
      <li>
      
         Bible
      
      </a>
      </li>
   

   
      <a href="/fr/bible/vulgata/">
      <li>
      
         Vulgata
      
      </a>
      </li>
   

   
      <a href="/fr/bible/vulgata/vetus-testamentum/">
      <li>
      
         Vetus testamentum
      
      </a>
      </li>
   

   
      <a href="/fr/bible/vulgata/vetus-testamentum/32-daniel/">
      <li>
      
         32 daniel
      
      </a>
      </li>
   

   
      <a href="/fr/bible/vulgata/vetus-testamentum/32-daniel/chap013/">
      <li>
      
         Chap013
      
      </a>
      </li>
   

   


</ol>
</nav>


<h1>Caput 13</h1>

<div class="content">
<article>
<p>1 Et erat vir habitans in Babylone, et nomen eius Ioakim:</p>
<p>2 Et accepit uxorem nomine Susannam, filiam Helciæ pulchram nimis, et timentem Deum:</p>
<p>3 parentes enim illius, cum essent iusti, erudierunt filiam suam secundum legem Moysi.</p>
<p>4 Erat autem Ioakim dives valde, et erat ei pomarium vicinum domui suæ: et ad ipsum confluebant Iudæi, eo quod esset honorabilior omnium.</p>
<p>5 Et constituti sunt de populo duo senes iudices in illo anno: de quibus locutus est Dominus: Quia egressa est iniquitas de Babylone a senioribus iudicibus, qui videbantur regere populum.</p>
<p>6 Isti frequentabant domum Ioakim, et veniebant ad eos omnes, qui habebant iudicia.</p>
<p>7 Cum autem populus revertisset per meridiem, ingrediebatur Susanna, et deambulabat in pomario viri sui.</p>
<p>8 Et videbant eam senes quotidie ingredientem, et deambulantem: et exarserunt in concupiscentiam eius:</p>
<p>9 et everterunt sensum suum, et declinaverunt oculos suos ut non viderent cælum, neque recordarentur iudiciorum iustorum.</p>
<p>10 Erant ergo ambo vulnerati amore eius, nec indicaverunt sibi vicissim dolorem suum:</p>
<p>11 erubescebant enim indicare sibi concupiscentiam suam, volentes concumbere cum ea:</p>
<p>12 et observabant quotidie solicitius videre eam. Dixitque alter ad alterum:</p>
<p>13 Eamus domum, quia hora prandii est. Et egressi recesserunt a se.</p>
<p>14 Cumque revertissent, venerunt in unum: et sciscitantes ab invicem causam, confessi sunt concupiscentiam suam: et tunc in communi statuerunt tempus, quando eam possent invenire solam.</p>
<p>15 Factum est autem, cum observarent diem aptum, ingressa est aliquando sicut heri et nudiustertius, cum duabus solis puellis, voluitque lavari in pomario: æstus quippe erat:</p>
<p>16 et non erat ibi quisquam, præter duos senes absconditos, et contemplantes eam.</p>
<p>17 Dixit ergo puellis: Afferte mihi oleum, et smigmata, et ostia pomarii claudite, ut laver.</p>
<p>18 Et fecerunt sicut præceperat: clauseruntque ostia pomarii, et egressæ sunt per posticum ut afferrent quæ iusserat. nesciebantque senes intus esse absconditos.</p>
<p>19 Cum autem egressæ essent puellæ, surrexerunt duo senes, et accurrerunt ad eam, et dixerunt:</p>
<p>20 Ecce ostia pomarii clausa sunt, et nemo nos videt, et nos in concupiscentia tui sumus: quam ob rem assentire nobis, et commiscere nobiscum.</p>
<p>21 quod si nolueris, dicemus contra te testimonium, quod fuerit tecum iuvenis, et ob hanc causam emiseris puellas a te.</p>
<p>22 Ingemuit Susanna, et ait: Angustiæ sunt mihi undique: si enim hoc egero, mors mihi est: si autem non egero, non effugiam manus vestras.</p>
<p>23 Sed melius est mihi absque opere incidere in manus vestras, quam peccare in conspectu Domini.</p>
<p>24 Et exclamavit voce magna Susanna: exclamaverunt autem et senes adversus eam.</p>
<p>25 Et cucurrit unus ad ostia pomarii, et aperuit.</p>
<p>26 Cum ergo audissent clamorem famuli domus in pomario, irruerunt per posticum ut viderent quidnam esset.</p>
<p>27 Postquam autem senes locuti sunt, erubuerunt servi vehementer: quia numquam dictus fuerat sermo huiuscemodi de Susanna. Et facta est dies crastina.</p>
<p>28 Cumque venisset populus ad Ioakim virum eius, venerunt et duo presbyteri pleni iniqua cogitatione adversus Susannam ut interficerent eam.</p>
<p>29 Et dixerunt coram populo: Mittite ad Susannam filiam Helciæ uxorem Ioakim. Et statim miserunt.</p>
<p>30 Et venit cum parentibus, et filiis, et universis cognatis suis.</p>
<p>31 Porro Susanna erat delicata nimis, et pulchra specie.</p>
<p>32 At iniqui illi iusserunt ut discooperiretur (erat enim cooperta) ut vel sic satiarentur decore eius.</p>
<p>33 Flebant igitur sui, et omnes qui noverant eam.</p>
<p>34 Consurgentes autem duo presbyteri in medio populi, posuerunt manus suas super caput eius.</p>
<p>35 Quæ flens suspexit ad cælum: erat enim cor eius fiduciam habens in Domino.</p>
<p>36 Et dixerunt presbyteri: Cum deambularemus in pomario soli, ingressa est hæc cum duabus puellis: et clausit ostia pomarii, et dimisit a se puellas.</p>
<p>37 Venitque ad eam adolescens, qui erat absconditus, et concubuit cum ea.</p>
<p>38 Porro nos cum essemus in angulo pomarii, videntes iniquitatem, cucurrimus ad eos, et vidimus eos pariter commisceri.</p>
<p>39 Et illum quidem non quivimus comprehendere, quia fortior nobis erat, et apertis ostiis exilivit:</p>
<p>40 hanc autem cum apprehendissemus, interrogavimus, quisnam esset adolescens, et noluit indicare nobis: huius rei testes sumus.</p>
<p>41 Credidit eis multitudo quasi senibus et iudicibus populi, et condemnaverunt eam ad mortem.</p>
<p>42 Exclamavit autem voce magna Susanna, et dixit: Deus æterne, qui absconditorum es cognitor, qui nosti omnia antequam fiant,</p>
<p>43 tu scis quoniam falsum testimonium tulerunt contra me: et ecce morior, cum nihil horum fecerim, quæ isti malitiose composuerunt adversum me.</p>
<p>44 Exaudivit autem Dominus vocem eius.</p>
<p>45 Cumque duceretur ad mortem, suscitavit Dominus spiritum sanctum pueri iunioris, cuius nomen Daniel:</p>
<p>46 Et exclamavit voce magna: Mundus ego sum a sanguine huius.</p>
<p>47 Et conversus omnis populus ad eum, dixit: Quis est iste sermo, quem tu locutus es?</p>
<p>48 Qui cum staret in medio eorum, ait: Sic fatui filii Israel, non iudicantes, neque quod verum est cognoscentes, condemnastis filiam Israel?</p>
<p>49 Revertimini ad iudicium, quia falsum testimonium locuti sunt adversus eam.</p>
<p>50 Reversus est ergo populus cum festinatione, et dixerunt ei senes: Veni, et sede in medio nostrum, et indica nobis: quia tibi Deus dedit honorem senectutis.</p>
<p>51 Et dixit ad eos Daniel: Separate illos ab invicem procul, et diiudicabo eos.</p>
<p>52 Cum ergo divisi essent alter ab altero, vocavit unum de eis, et dixit ad eum: Inveterate dierum malorum, nunc venerunt peccata tua, quæ operabaris prius:</p>
<p>53 iudicans iudicia iniusta, innocentes opprimens, et dimittens noxios, dicente Domino: Innocentem et iustum non interficies.</p>
<p>54 Nunc ergo si vidisti eam, dic sub qua arbore videris eos colloquentes sibi. Qui ait: Sub schino.</p>
<p>55 Dixit autem Daniel: Recte mentitus es in caput tuum: Ecce enim Angelus Dei accepta sententia ab eo, scindet te medium.</p>
<p>56 Et, amoto eo, iussit venire alium, et dixit ei: Semen Chanaan, et non Iuda, species decepit te, et concupiscentia subvertit cor tuum:</p>
<p>57 sic faciebatis filiabus Israel, et illæ timentes loquebantur vobis: sed filia Iuda non sustinuit iniquitatem vestram.</p>
<p>58 Nunc ergo dic mihi, sub qua arbore comprehenderis eos loquentes sibi. Qui ait: Sub prino.</p>
<p>59 Dixit autem ei Daniel: Recte mentitus es et tu in caput tuum: manet enim Angelus Domini, gladium habens, ut secet te medium, et interficiat vos.</p>
<p>60 Exclamavit itaque omnis cœtus voce magna, et benedixerunt Deum, qui salvat sperantes in se.</p>
<p>61 Et consurrexerunt adversus duos presbyteros (convicerat enim eos Daniel ex ore suo falsum dixisse testimonium) feceruntque eis sicut male egerant adversus proximum,</p>
<p>62 ut facerent secundum legem Moysi: et interfecerunt eos, et salvatus est sanguis innoxius in die illa.</p>
<p>63 Helcias autem et uxor eius laudaverunt Deum pro filia sua Susanna cum Ioakim marito eius, et cognatis omnibus, quia non esset inventa in ea res turpis.</p>
<p>64 Daniel autem factus est magnus in conspectu populi a die illa, et deinceps.</p>
<p>65 Et rex Astyages appositus est ad patres suos, et suscepit Cyrus Perses regnum eius.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

<script>
  if (window.netlifyIdentity) {
    window.netlifyIdentity.on("init", (user) => {
      if (!user) {
        window.netlifyIdentity.on("login", () => {
          document.location.href = "/admin/";
        });
      }
    });
  }
</script>


</body>
</html>
