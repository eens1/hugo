<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6be607b103709a5dac3e03cd5386baaa0d87e128e6a17648e9f540c2de2d95a4.css" integrity="sha256-a&#43;YHsQNwml2sPgPNU4a6qg2H4SjmoXZI6fVAwt4tlaQ=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/en/contact">Contact</a></li>

<li><a href="/en">English</a></li>

</ul>

</nav>





<h1>Caput 2</h1>

<p>1 Ego flos campi, et lilium convallium.</p>
<p>2 Sicut lilium inter spinas, sic amica mea inter filias.</p>
<p>3 Sicut malus inter ligna silvarum, sic dilectus meus inter filios. Sub umbra illius quem desideraveram, sedi: et fructus eius dulcis gutturi meo.</p>
<p>4 Introduxit me in cellam vinariam, ordinavit in me charitatem.</p>
<p>5 Fulcite me floribus, stipate me malis: quia amore langueo.</p>
<p>6 Læva eius sub capite meo, et dextera illius amplexabitur me.</p>
<p>7 Adiuro vos filiæ Ierusalem per capreas, cervosque camporum, ne suscitetis, neque evigilare faciatis dilectam, quoadusque ipsa velit.</p>
<p>8 Vox dilecti mei, ecce iste venit saliens in montibus, transiliens colles:</p>
<p>9 similis est dilectus meus capreæ, hinnuloque cervorum. en ipse stat post parietem nostrum respiciens per fenestras, prospiciens per cancellos.</p>
<p>10 En dilectus meus loquitur mihi: Surge, propera amica mea, columba mea, formosa mea, et veni.</p>
<p>11 Iam enim hiems transiit, imber abiit, et recessit.</p>
<p>12 Flores apparuerunt in terra nostra, tempus putationis advenit: vox turturis audita est in terra nostra:</p>
<p>13 ficus protulit grossos suos: vineæ florentes dederunt odorem suum. Surge, amica mea, speciosa mea, et veni:</p>
<p>14 columba mea in foraminibus petræ, in caverna maceriæ, ostende mihi faciem tuam, sonet vox tua in auribus meis: vox enim tua dulcis, et facies tua decora.</p>
<p>15 Capite nobis vulpes parvulas, quæ demoliuntur vineas: nam vinea nostra floruit.</p>
<p>16 Dilectus meus mihi, et ego illi, qui pascitur inter lilia</p>
<p>17 donec aspiret dies, et inclinentur umbræ. Revertere: similis esto, dilecte mi, capreæ, hinnuloque cervorum super montes Bether.</p>


</main>

<footer>


	

</footer>

</body>
</html>
