<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6a8d21ce5459fffddbe627d9e9a4631f2723273e9398a416f2d2189bd8e13e9d.css" integrity="sha256-ao0hzlRZ//3b5ifZ6aRjHycjJz6TmKQW8tIYm9jhPp0=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 9</h1>

<div class="content">
<article>
<p>1 Non zeles mulierem sinus tui, ne ostendat super te malitiam doctrinæ nequam.</p>
<p>2 Non des mulieri potestatem animæ tuæ, ne ingrediatur in virtutem tuam, et confundaris.</p>
<p>3 Ne respicias mulierem multivolam: ne forte incidas in laqueos illius.</p>
<p>4 Cum saltatrice ne assiduus sis: nec audias illam, ne forte pereas in efficacia illius.</p>
<p>5 Virginem ne conspicias, ne forte scandalizeris in decore illius.</p>
<p>6 Ne des fornicariis animam tuam in ullo: ne perdas te, et hereditatem tuam.</p>
<p>7 Noli circumspicere in vicis civitatis, nec oberraveris in plateis illius.</p>
<p>8 Averte faciem tuam a muliere compta, et ne circumspicias speciem alienam.</p>
<p>9 propter speciem mulieris multi perierunt: et ex hoc concupiscentia quasi ignis exardescit.</p>
<p>10 Omnis mulier, quæ est fornicaria, quasi stercus in via conculcabitur.</p>
<p>11 Speciem mulieris alienæ multi admirati, reprobi facti sunt. colloquium enim illius quasi ignis exardescit.</p>
<p>12 Cum aliena muliere ne sedeas omnino, nec accumbas cum ea super cubitum:</p>
<p>13 et non alterceris cum illa in vino, ne forte declinet cor tuum in illam, et sanguine tuo labaris in perditionem.</p>
<p>14 Ne derelinquas amicum antiquum: novus enim non erit similis illi.</p>
<p>15 Vinum novum, amicus novus: veterascet, et cum suavitate bibes illud.</p>
<p>16 Non zeles gloriam, et opes peccatoris: non enim scis quæ futura sit illius subversio.</p>
<p>17 Non placeat tibi iniuria iniustorum, sciens quoniam usque ad inferos non placebit impius.</p>
<p>18 Longe abesto ab homine potestatem habente occidendi, et non suspicaberis timorem mortis.</p>
<p>19 et si accesseris ad illum, noli aliquid committere, ne forte auferat vitam tuam.</p>
<p>20 Communionem mortis scito: quoniam in medio laqueorum ingredieris, et super dolentium arma ambulabis.</p>
<p>21 Secundum virtutem tuam cave te a proximo tuo, et cum sapientibus et prudentibus tracta.</p>
<p>22 Viri iusti sint tibi convivæ, et in timore Dei sit tibi gloriatio,</p>
<p>23 et in sensu sit tibi cogitatus Dei, et omnis enarratio tua in præceptis Altissimi.</p>
<p>24 In manu artificum opera laudabuntur, et princeps populi in sapientia sermonis sui, in sensu vero seniorum verbum.</p>
<p>25 Terribilis est in civitate sua homo linguosus: et temerarius in verbo suo odibilis erit.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
