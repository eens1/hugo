<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/style.css">






<script src="/js/nav.js" defer></script>



<script src="https://identity.netlify.com/v1/netlify-identity-widget.js"></script>

<link rel="stylesheet" href="https://cdnjs.cloudflare.com/ajax/libs/font-awesome/6.4.0/css/all.min.css">


</head>

<body>

<header>


	

</header>

<main>


	<nav class="navbar">
<div class="logo">
<a href="/">
<img src="/images/logo.svg" alt="Extra Ecclesia Nulla Salus">
</a>

</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


</ul>

</nav>





<h1>Caput 38</h1>

<div class="content">
<article>
<p>1 Honora medicum propter necessitatem: etenim illum creavit Altissimus.</p>
<p>2 A Deo est enim omnis medela, et a rege accipiet donationem.</p>
<p>3 Disciplina medici exaltabit caput illius, et in conspectu magnatorum collaudabitur.</p>
<p>4 Altissimus creavit de terra medicamenta, et vir prudens non abhorrebit illa.</p>
<p>5 Nonne a ligno indulcata est aqua amara?</p>
<p>6 Ad agnitionem hominum virtus illorum, et dedit hominibus scientiam Altissimus, honorari in mirabilibus suis.</p>
<p>7 In his curans mitigabit dolorem, et unguentarius faciet pigmenta suavitatis, et unctiones conficiet sanitatis, et non consummabuntur opera eius.</p>
<p>8 Pax enim Dei super faciem terræ.</p>
<p>9 Fili in tua infirmitate ne despicias te ipsum, sed ora Dominum, et ipse curabit te.</p>
<p>10 Averte a delicto, et dirige manus, et ab omni delicto munda cor tuum.</p>
<p>11 Da suavitatem et memoriam similaginis, et impingua oblationem, et da locum medico:</p>
<p>12 etenim illum Dominus creavit: et non discedat a te, quia opera eius sunt necessaria.</p>
<p>13 Est enim tempus quando in manus illorum incurras:</p>
<p>14 ipsi vero Dominum deprecabuntur, ut dirigat requiem eorum, et sanitatem, propter conversationem illorum.</p>
<p>15 Qui delinquit in conspectu eius, qui fecit eum, incidet in manus medici.</p>
<p>16 Fili in mortuum produc lacrymas, et quasi dira passus incipe plorare, et secundum iudicium contege corpus illius, et non despicias sepulturam illius.</p>
<p>17 Propter delaturam autem amare fer luctum illius uno die, et consolare propter tristitiam,</p>
<p>18 et fac luctum secundum meritum eius uno die, vel duobus propter detractionem.</p>
<p>19 A tristitia enim festinat mors, et cooperit virtutem, et tristitia cordis flectit cervicem.</p>
<p>20 In abductione permanet tristitia: et substantia inopis secundum cor eius.</p>
<p>21 Ne dederis in tristitia cor tuum, sed repelle eam a te: et memento novissimorum,</p>
<p>22 noli obliviscari: neque enim est conversio, et huic nihil proderis, et teipsum pessimabis.</p>
<p>23 Memor esto iudicii mei: sic enim erit et tuum: mihi heri, et tibi hodie.</p>
<p>24 In requie mortui requiescere fac memoriam eius, et consolare illum in exitu spiritus sui.</p>
<p>25 Sapientia scribæ in tempore vacuitatis: et qui minoratur actu, sapientiam percipiet: qua sapientia replebitur</p>
<p>26 qui tenet aratrum, et qui gloriatur in iaculo, stimulo boves agitat, et conversatur in operibus eorum, et enarratio eius in filiis taurorum.</p>
<p>27 Cor suum dabit ad versandos sulcos, et vigilia eius in sagina vaccarum.</p>
<p>28 Sic omnis faber et architectus, qui noctem tamquam diem transigit, qui sculpit signacula sculptilia, et assiduitas eius variat picturam: cor suum dabit in similitudinem picturæ, et vigilia sua perficiet opus.</p>
<p>29 Sic faber ferrarius sedens iuxta incudem, et considerans opus ferri: Vapor ignis uret carnes eius, et in calore fornacis concertatur:</p>
<p>30 Vox mallei innovat aurem eius, et contra similitudinem vasis oculus eius:</p>
<p>31 Cor suum dabit in consummationem operum, et vigilia sua ornabit in perfectionem.</p>
<p>32 Sic figulus sedens ad opus suum, convertens pedibus suis rotam, qui in solicitudine positus est semper propter opus suum, et in numero est omnis operatio eius.</p>
<p>33 In brachio suo formabit lutum, et ante pedes suos curvabit virtutem suam.</p>
<p>34 Cor suum dabit ut consummet linitionem, et vigilia sua mundabit fornacem.</p>
<p>35 Omnes hi in manibus suis speraverunt, et unusquisque in arte sua sapiens est.</p>
<p>36 sine his omnibus non ædificatur civitas.</p>
<p>37 Et non inhabitabunt, nec inambulabunt, et in ecclesiam non transilient.</p>
<p>38 Super sellam iudicis non sedebunt, et testamentum iudicii non intelligent, neque palam facient disciplinam et iudicium, et in parabolis non invenientur:</p>
<p>39 sed creaturam ævi confirmabunt, et deprecatio illorum in operatione artis, accomodantes animam suam, et conquirentes in lege Altissimi.</p>

</article>
</div>


</main>

<footer>


	

</footer>


<script>
  if (window.netlifyIdentity) {
    window.netlifyIdentity.on("init", user => {
      if (!user) {
        window.netlifyIdentity.on("login", () => {
          document.location.href = "/admin/";
        });
      }
    });
  }
</script>

</body>
</html>
