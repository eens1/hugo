<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6a8d21ce5459fffddbe627d9e9a4631f2723273e9398a416f2d2189bd8e13e9d.css" integrity="sha256-ao0hzlRZ//3b5ifZ6aRjHycjJz6TmKQW8tIYm9jhPp0=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 22</h1>

<div class="content">
<article>
<p>1 In lapide luteo lapidatus est piger, et omnes loquentur super aspernationem illius.</p>
<p>2 De stercore boum lapidatus est piger: et omnis, qui tetigerit eum, excutiet manus.</p>
<p>3 Confusio patris est de filio indisciplinato: filia autem in deminoratione fiet.</p>
<p>4 Filia prudens hereditas viro suo. nam quæ confundit, in contumeliam fit genitoris.</p>
<p>5 Patrem et virum confundit audax, et ab impiis non minorabitur: ab utrisque autem inhonorabitur.</p>
<p>6 Musica in luctu importuna narratio: flagella et doctrina in omni tempore sapientia.</p>
<p>7 Qui docet fatuum, quasi qui conglutinat testam.</p>
<p>8 Qui narrat verbum non audienti, quasi qui excitat dormientem de gravi somno.</p>
<p>9 Cum dormiente loquitur qui enarrat stulto sapientiam: et in fine narrationis dicit: Quis est hic?</p>
<p>10 Supra mortuum plora, defecit enim lux eius: et supra fatuum plora, defecit enim sensus.</p>
<p>11 Modicum plora super mortuum, quoniam requievit.</p>
<p>12 Nequissimi enim nequissima vita super mortem fatui.</p>
<p>13 Luctus mortui septem dies: fatui autem et impii omnes dies vitæ illorum.</p>
<p>14 Cum stulto ne multum loquaris, et cum insensato ne abieris.</p>
<p>15 Serva te ab illo, ut non molestiam habeas, et non coinquinaberis peccato illius.</p>
<p>16 Deflecte ab illo, et invenies requiem, et non acediaberis in stultitia illius.</p>
<p>17 Super plumbum quid gravabitur? et quod illi aliud nomen quam fatuus?</p>
<p>18 Arenam, et salem, et massam ferri facilius est ferre quam hominem imprudentem, et fatuum, et impium.</p>
<p>19 Loramentum ligneum colligatum in fundamento ædificii non dissolvetur: sic et cor confirmatum in cogitatione consilii.</p>
<p>20 Cogitatus sensati in omni tempore, metu non depravabitur.</p>
<p>21 Sicut pali in excelsis, et cæmenta sine impensa posita contra faciem venti non permanebunt:</p>
<p>22 sic et cor timidum in cogitatione stulti contra impetum timoris non resistet.</p>
<p>23 Sicut cor trepidum in cogitatione fatui, omni tempore non metuet, sic et qui in præceptis Dei permanet semper.</p>
<p>24 Pungens oculum deducit lacrymas: et qui pungit cor, profert sensum.</p>
<p>25 Mittens lapidem in volatilia, deiiciet illa: sic et qui conviciatur amico, dissolvit amicitiam.</p>
<p>26 Ad amicum etsi produxeris gladium, non desperes: est enim regressus. Ad amicum</p>
<p>27 si aperueris os triste, non timeas. est enim concordatio: excepto convitio, et improperio, et superbia, et mysterii revelatione, et plaga dolosa: in his omnibus effugiet amicus.</p>
<p>28 Fidem posside cum amico in paupertate illius, ut et in bonis illius læteris.</p>
<p>29 In tempore tribulationis illius permane illi fidelis, ut et in hereditate illius coheres sis.</p>
<p>30 Ante ignem camini vapor, et fumus ignis inaltatur: sic et ante sanguinem maledicta, et contumeliæ, et minæ.</p>
<p>31 Amicum salutare non confundar, a facie illius non me abscondam: et si mala mihi evenerint per illum, sustinebo.</p>
<p>32 Omnis qui audiet, cavebit se ab eo.</p>
<p>33 Quis dabit ori meo custodiam, et super labia mea signaculum certum, ut non cadam ab ipsis, et lingua mea perdat me?</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
