<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/style.css">






<script src="/js/nav.js" defer></script>




</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 10</h1>

<div class="content">
<article>
<p>1 Iudex sapiens iudicabit populum suum, et principatus sensati stabilis erit.</p>
<p>2 Secundum iudicem populi, sic et ministri eius: et qualis rector est civitatis, tales et inhabitantes in ea.</p>
<p>3 Rex insipiens perdet populum suum: et civitates inhabitabuntur per sensum potentium.</p>
<p>4 In manu Dei potestas terræ: et utilem rectorem suscitabit in tempus super illam.</p>
<p>5 In manu Dei prosperitas hominis, et super faciem scribæ imponet honorem suum.</p>
<p>6 Omnis iniuriæ proximi ne memineris, et nihil agas in operibus iniuriæ.</p>
<p>7 Odibilis coram Deo est et hominibus superbia: et execrabilis omnis iniquitas gentium.</p>
<p>8 Regnum a gente in gentem transfertur propter iniustitias, et iniurias, et contumelias, et diversos dolos.</p>
<p>9 Avaro autem nihil est scelestius. Quid superbit terra et cinis?</p>
<p>10 Nihil est iniquius quam amare pecuniam. hic enim et animam suam venalem habet: quoniam in vita sua proiecit intima sua.</p>
<p>11 Omnis potentatus brevis vita. Languor prolixior gravat medicum.</p>
<p>12 Brevem languorem præcidit medicus: sic et rex hodie est, et cras morietur.</p>
<p>13 Cum enim morietur homo, hereditabit serpentes, et bestias, et vermes.</p>
<p>14 Initium superbiæ hominis, apostatare a Deo:</p>
<p>15 quoniam ab eo, qui fecit illum, recessit cor eius. quoniam initium omnis peccati est superbia: qui tenuerit illam, adimplebitur maledictis, et subvertet eum in finem.</p>
<p>16 Propterea exhonoravit Dominus conventus malorum, et destruxit eos usque in finem.</p>
<p>17 Sedes ducum superborum destruxit Deus, et sedere fecit mites pro eis.</p>
<p>18 Radices gentium superbarum arefecit Deus, et plantavit humiles ex ipsis gentibus.</p>
<p>19 Terras gentium evertit Dominus, et perdidit eas usque ad fundamentum.</p>
<p>20 arefecit ex ipsis, et disperdidit eos, et cessare fecit memoriam eorum a terra.</p>
<p>21 Memoria superborum perdidit Deus, et reliquit memoriam humilium sensu.</p>
<p>22 Non est creata hominibus superbia: neque iracundia nationi mulierum.</p>
<p>23 Semen hominum honorabitur hoc, quod timet Deum: semen autem hoc exhonorabitur, quod præterit mandata Domini.</p>
<p>24 In medio fratrum rector illorum in honore: et qui timent Dominum, erunt in oculis illius.</p>
<p>25 Gloria divitum, honoratorum, et pauperum, timor Dei est:</p>
<p>26 noli despicere hominem iustum pauperem, et noli magnificare virum peccatorem divitem.</p>
<p>27 Magnus, et iudex, et potens est in honore: et non est maior illo, qui timet Deum.</p>
<p>28 Servo sensato liberi servient: et vir prudens et disciplinatus non murmurabit correptus, et inscius non honorabitur.</p>
<p>29 Noli extollere te in faciendo opere tuo, et noli cunctari in tempore angustiæ.</p>
<p>30 Melior est qui operatur, et abundat in omnibus, quam qui gloriatur, et eget pane.</p>
<p>31 Fili in mansuetudine serva animam tuam, et da illi honorem secundum meritum suum.</p>
<p>32 Peccantem in animam suam quis iustificabit? et quis honorificabit exhonorantem animam suam?</p>
<p>33 Pauper gloriatur per disciplinam et timorem suum: et est homo qui honorificatur propter substantiam suam.</p>
<p>34 Qui autem gloriatur in paupertate, quanto magis in substantia? et qui gloriatur in substantia, paupertatem vereatur.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
