<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/style.css">






<script src="/js/nav.js" defer></script>



<script src="https://identity.netlify.com/v1/netlify-identity-widget.js"></script>


</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>

</div>



<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 43</h1>

<div class="content">
<article>
<p>1 Altitudinis firmamentum pulchritudo eius est, species cæli in visione gloriæ.</p>
<p>2 Sol in aspectu annuncians in exitu, vas admirabile opus excelsi.</p>
<p>3 In meridiano exurit terram, et in conspectu ardoris eius quis poterit sustinere? Fornacem custodiens in operibus ardoris:</p>
<p>4 tripliciter sol exurens montes, radios igneos exsufflans, et refulgens radiis suis obcæcat oculos.</p>
<p>5 Magnus Dominus qui fecit illum, et in sermonibus eius festinavit iter.</p>
<p>6 Et luna in omnibus in tempore suo, ostensio temporis, et signum ævi.</p>
<p>7 A luna signum diei festi, luminare quod minuitur in consummatione.</p>
<p>8 Mensis secundum nomen eius est, crescens mirabiliter in consummatione.</p>
<p>9 Vas castrorum in excelsis, in firmamento cæli resplendens gloriose.</p>
<p>10 Species cæli gloria stellarum, mundum illuminans in excelsis Dominus.</p>
<p>11 In verbis sancti stabunt ad iudicium, et non deficient in vigiliis suis.</p>
<p>12 Vide arcum, et benedic eum, qui fecit illum: valde speciosus est in splendore suo.</p>
<p>13 Gyravit cælum in circuitu gloriæ suæ, manus Excelsi aperuerunt illum.</p>
<p>14 Imperio suo acceleravit nivem, et accelerat coruscationes emittere iudicii sui.</p>
<p>15 Propterea aperti sunt thesauri, et evolaverunt nebulæ sicut aves.</p>
<p>16 In magnitudine sua posuit nubes, et confracti sunt lapides grandinis.</p>
<p>17 In conspectu eius commovebuntur montes, et in voluntate eius aspirabit Notus.</p>
<p>18 Vox tonitrui eius verberavit terram, tempestas aquilonis, et congregatio spiritus:</p>
<p>19 et sicut avis deponens ad sedendum, aspergit nivem, et sicut locusta demergens descensus eius.</p>
<p>20 Pulchritudinem candoris eius admirabitur oculus, et super imbrem eius expavescet cor.</p>
<p>21 Gelu sicut salem effundet super terram: et dum gelaverit, fiet tamquam cacumina tribuli.</p>
<p>22 Frigidus ventus aquilo flavit, et gelavit crystallus ab aqua, super omnem congregationem aquarum requiescet, et sicut lorica induet se aquis.</p>
<p>23 Et devorabit montes, et exuret desertum, et extinguet viride, sicut igne.</p>
<p>24 Medicina omnium in festinatione nebulæ: et ros obvians ab ardore venienti humilem efficiet eum.</p>
<p>25 In sermone eius siluit ventus, et cogitatione sua placavit abyssum, et plantavit in illa Dominus insulas.</p>
<p>26 Qui navigant mare, enarrent pericula eius: et audientes auribus nostris admirabimur.</p>
<p>27 Illic præclara opera, et mirabilia: varia bestiarum genera, et omnium pecorum, et creatura belluarum.</p>
<p>28 Propter ipsum confirmatus est itineris finis, et in sermone eius composita sunt omnia.</p>
<p>29 Multa dicemus, et deficiemus in verbis; consummatio autem sermonum, ipse est in omnibus.</p>
<p>30 Gloriantes ad quid valebimus? ipse enim omnipotens super omnia opera sua.</p>
<p>31 Terribilis Dominus, et magnus vehementer, et mirabilis potentia ipsius.</p>
<p>32 Glorificantes Dominum quantumcumque potueritis, supervalebit enim adhuc, et admirabilis magnificentia eius.</p>
<p>33 Benedicentes Dominum, exaltate illum quantum potestis: maior enim est omni laude.</p>
<p>34 Exaltantes eum replemini virtute. ne laboretis: non enim comprehendetis.</p>
<p>35 Quis videbit eum, et enarrabit? et quis magnificabit eum sicut est ab initio?</p>
<p>36 Multa abscondita sunt maiora his: pauca enim vidimus operum eius.</p>
<p>37 Omnia autem Dominus fecit, et pie agentibus dedit sapientiam.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>


<script>
  if (window.netlifyIdentity) {
    window.netlifyIdentity.on("init", user => {
      if (!user) {
        window.netlifyIdentity.on("login", () => {
          document.location.href = "/admin/";
        });
      }
    });
  }
</script>

</body>
</html>
