<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6a8d21ce5459fffddbe627d9e9a4631f2723273e9398a416f2d2189bd8e13e9d.css" integrity="sha256-ao0hzlRZ//3b5ifZ6aRjHycjJz6TmKQW8tIYm9jhPp0=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 49</h1>

<div class="content">
<article>
<p>1 Memoria Iosiæ in compositionem odoris facta opus pigmentarii.</p>
<p>2 In omni ore quasi mel indulcabitur eius memoria, et ut musica in convivio vini.</p>
<p>3 Ipse est directus divinitus in pœnitentiam gentis, et tulit abominationes impietatis.</p>
<p>4 Et gubernavit ad Dominum cor ipsius, et in diebus peccatorum corroboravit pietatem.</p>
<p>5 Præter David, et Ezechiam, et Iosiam, omnes peccatum commiserunt:</p>
<p>6 nam reliquerunt legem Altissimi reges Iuda, et contempserunt timorem Dei.</p>
<p>7 Dederunt enim regnum suum aliis, et gloriam suam alienigenæ genti.</p>
<p>8 Incenderunt electam sanctitatis civitatem, et desertas fecerunt vias ipsius in manu Ieremiæ.</p>
<p>9 Nam male tractaverunt illum, qui a ventre matris consecratus est propheta, evertere, et eruere, et perdere, et iterum ædificare, et renovare.</p>
<p>10 Ezechiel qui vidit conspectum gloriæ, quam ostendit illi in curru Cherubim.</p>
<p>11 Nam commemoratus est inimicorum in imbre, benefacere illis, qui ostenderunt rectas vias.</p>
<p>12 Et duodecim prophetarum ossa pullulent de loco suo: nam corroboraverunt Iacob, et redemerunt se in fide virtutis.</p>
<p>13 Quomodo amplificemus Zorobabel? nam et ipse quasi signum in dextera manu,</p>
<p>14 sic et Iesum filium Iosedec? qui in diebus suis ædificaverunt domum, et exaltaverunt templum sanctum Domino, paratum in gloriam sempiternam.</p>
<p>15 Et Nehemias in memoriam multi temporis, qui erexit nobis muros eversos, et stare fecit portas et seras, qui erexit domos nostras.</p>
<p>16 Nemo natus est in terra qualis Henoch: nam et ipse receptus est a terra.</p>
<p>17 Neque ut Ioseph, qui natus est homo, princeps fratrum, firmamentum gentis, rector fratrum, stabilimentum populi:</p>
<p>18 et ossa ipsius visitata sunt, et post mortem prophetaverunt.</p>
<p>19 Seth, et Sem apud homines gloriam adepti sunt: et super omnem animam in origine Adam.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
