<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6be607b103709a5dac3e03cd5386baaa0d87e128e6a17648e9f540c2de2d95a4.css" integrity="sha256-a&#43;YHsQNwml2sPgPNU4a6qg2H4SjmoXZI6fVAwt4tlaQ=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/en/contact">Contact</a></li>

<li><a href="/en">English</a></li>

</ul>

</nav>





<h1>Caput 16</h1>

<p>1 Ne iucunderis in filiis impiis, si multiplicentur: nec oblecteris super ipsos, si non est timor Dei in illis.</p>
<p>2 Non credas vitæ illorum, et ne respexeris in labores eorum.</p>
<p>3 Melior est enim unus timens Deum, quam mille filii impii:</p>
<p>4 Et utile est mori sine filiis quam relinquere filios impios.</p>
<p>5 Ab uno sensato inhabitabitur patria, tribus impiorum deseretur.</p>
<p>6 Multa talia vidit oculis meus, et fortiora horum audivit auris mea.</p>
<p>7 In synagoga peccantium exardebit ignis, et in gente incredibili exardescet ira.</p>
<p>8 Non exoraverunt pro peccatis suis antiqui gigantes, qui destructi sunt confidentes suæ virtuti:</p>
<p>9 et non pepercit peregrinationi Lot, et execratus est eos præ superbia verbi illorum.</p>
<p>10 Non misertus est illis, gentem totam perdens, et extollentem se in peccatis suis.</p>
<p>11 Et sicut sexcenta millia peditum, qui congregati sunt in duritia cordis sui: et si unus fuisset cervicatus, mirum si fuisset immunis.</p>
<p>12 misericordia enim et ira est cum illo. Potens exoratio, et effundens iram:</p>
<p>13 secundum misericordiam suam, sic correptio illius homines secundum opera sua iudicat.</p>
<p>14 Non effugiet in rapina peccator, et non retardabit sufferentia misericordiam facientis.</p>
<p>15 Omnis misericordia faciet locum unicuique secundum meritum operum suorum, et secundum intellectum peregrinationis ipsius.</p>
<p>16 Non dicas: A Deo abscondar, et ex summo quis mei memorabitur?</p>
<p>17 In populo magno non agnoscar: quæ est enim anima mea in tam immensa creatura?</p>
<p>18 Ecce cælum, et cæli cælorum, abyssus, et universa terra, et quæ in eis sunt, in conspectu illius commovebuntur.</p>
<p>19 montes simul, et colles, et fundamenta terræ: cum conspexerit illa Deus, tremore concutientur.</p>
<p>20 Et in omnibus his insensatum est cor: et omne cor intelligitur ab illo:</p>
<p>21 et vias illius quis intelligit, et procellam, quam nec oculus videbit hominis?</p>
<p>22 Nam plurima illius opera sunt in absconsis: sed opera iustitiæ eius quis enunciabit? aut quis sustinebit? Longe enim est testamentum a quibusdam, et interrogatio omnium in consummatione est.</p>
<p>23 Qui minoratur corde, cogitat inania: et vir imprudens, et errans cogitat stulta.</p>
<p>24 Audi me fili, et disce disciplinam sensus, et in verbis meis attende in corde tuo,</p>
<p>25 et dicam in æquitate disciplinam, et scrutabor enarrare sapientiam: et in verbis meis attende in corde tuo, et dico in æquitate spiritus virtutes, quas posuit Deus in opera sua ab initio, et in veritate enuncio scientiam eius.</p>
<p>26 In iudicio Dei opera eius ab initio, et ab institutione ipsorum distinxit partes illorum, et initia eorum in gentibus suis.</p>
<p>27 Ornavit in æternum opera illorum, nec esurierunt, nec laboraverunt, et non destiterunt ab operibus suis.</p>
<p>28 Unusquisque proximum sibi non angustiabit in æternum.</p>
<p>29 Non sis incredibilis verbo illius.</p>
<p>30 Post hæc Deus in terram respexit, et implevit illam bonis suis.</p>
<p>31 Anima omnis vitalis denunciavit ante faciem ipsius, et in ipsam iterum reversio illorum.</p>


</main>

<footer>


	

</footer>

</body>
</html>
