<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6a8d21ce5459fffddbe627d9e9a4631f2723273e9398a416f2d2189bd8e13e9d.css" integrity="sha256-ao0hzlRZ//3b5ifZ6aRjHycjJz6TmKQW8tIYm9jhPp0=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/en/contact">Contact</a></li>

<li><a href="/en">English</a></li>

</ul>

</nav>





<h1>Caput 20</h1>

<div class="content">
<article>
<p>1 Quam bonum est arguere, quam irasci, et confitentem in oratione non prohibere!</p>
<p>2 Concupiscentia spadonis devirginabit iuvenculam:</p>
<p>3 sic qui facit per vim iudicium iniquum.</p>
<p>4 Quam bonum est correptum manifestare pœnitentiam! sic enim effugies voluntarium peccatum.</p>
<p>5 Est tacens, qui invenitur sapiens: et est odibilis, qui procax est ad loquendum.</p>
<p>6 Est tacens non habens sensum loquelæ: et est tacens sciens tempus aptum.</p>
<p>7 Homo sapiens tacebit usque ad tempus: lascivus autem, et imprudens non servabunt tempus.</p>
<p>8 Qui multis utitur verbis, lædet animam suam: et qui potestatem sibi sumit iniuste, odietur.</p>
<p>9 Est processio in malis viro indisciplinato, et est inventio in detrimentum.</p>
<p>10 Est datum, quod non est utile: et est datum, cuius retributio duplex.</p>
<p>11 Est propter gloriam minoratio: et est qui ab humilitate levabit caput.</p>
<p>12 Est qui multa redimat modico pretio, et restituens ea in septuplum.</p>
<p>13 Sapiens in verbis seipsum amabilem facit: gratiæ autem fatuorum effundentur.</p>
<p>14 Datus insipientis non erit utilis tibi: oculi enim illius septemplices sunt.</p>
<p>15 exigua dabit, et multa improperabit: et apertio oris illius inflammatio est.</p>
<p>16 Hodie fœneratur quis, et cras expetit: odibilis est homo huiusmodi.</p>
<p>17 Fatuo non erit amicus, et non erit gratia bonis illius.</p>
<p>18 qui enim edunt panem illius: falsæ linguæ sunt. Quoties, et quanti irridebunt eum?</p>
<p>19 Neque enim quod habendum erat, directo sensu distribuit: similiter et quod non erat habendum.</p>
<p>20 Lapsus falsæ linguæ, quasi qui in pavimento cadens: sic casus malorum festinanter veniet.</p>
<p>21 Homo acharis quasi fabula vana, in ore indisciplinatorum assidua erit.</p>
<p>22 Ex ore fatui reprobabitur parabola: non enim dicit illam in tempore suo.</p>
<p>23 Est qui vetatur peccare præ inopia, et in requie sua stimulabitur.</p>
<p>24 Est qui perdet animam suam præ confusione, et ab imprudenti persona perdet eam: personæ autem acceptione perdet se.</p>
<p>25 Est qui præ confusione promittit amico, et lucratus est eum inimicum gratis.</p>
<p>26 Opprobrium nequam in homine mendacium, et in ore indisciplinatorum assidue erit.</p>
<p>27 Potior fur quam assiduitas viri mendacis. perditionem autem ambo hereditabunt.</p>
<p>28 Mores hominum mendacium sine honore: et confusio illorum cum ipsis sine intermissione.</p>
<p>29 Sapiens in verbis producet seipsum, et homo prudens placebit magnatis.</p>
<p>30 Qui operatur terram suam, inaltabit acervum frugum: et qui operatur iustitiam, ipse exaltabitur: qui vero placet magnatis, effugiet iniquitatem.</p>
<p>31 Xenia et dona excæcant oculos iudicum, et quasi mutus in ore avertit correptiones eorum.</p>
<p>32 Sapientia absconsa et thesaurus invisus: quæ utilitas in utrisque?</p>
<p>33 Melior est qui celat insipientiam suam, quam homo qui abscondit sapientiam suam.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
