<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6a8d21ce5459fffddbe627d9e9a4631f2723273e9398a416f2d2189bd8e13e9d.css" integrity="sha256-ao0hzlRZ//3b5ifZ6aRjHycjJz6TmKQW8tIYm9jhPp0=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/en/contact">Contact</a></li>

<li><a href="/en">English</a></li>

</ul>

</nav>





<h1>Caput 41</h1>

<div class="content">
<article>
<p>1 O mors quam amara est memoria tua homini pacem habenti in substantiis suis:</p>
<p>2 viro quieto, et cuius viæ directæ sunt in omnibus, et adhuc valenti accipere cibum!</p>
<p>3 O mors, bonum est iudicium tuum homini indigenti, et qui minoratur viribus,</p>
<p>4 defecto ætate, et cui de omnibus cura est, et incredibili, qui perdit patientiam!</p>
<p>5 Noli metuere iudicium mortis. Memento quæ ante te fuerunt, et quæ superventura sunt tibi: hoc iudicium a Domino omni carni:</p>
<p>6 et quid superveniet tibi in beneplacito Altissimi? sive decem, sive centum, sive mille anni.</p>
<p>7 Non est enim in inferno accusatio vitæ.</p>
<p>8 Filii abominationum fiunt filii peccatorum, et qui conversantur secus domos impiorum.</p>
<p>9 Filiorum peccatorum periet hereditas, et cum semine illorum assiduitas opprobrii.</p>
<p>10 De patre impio queruntur filii, quoniam propter illum sunt in opprobrio.</p>
<p>11 Væ vobis viri impii, qui dereliquistis legem Domini Altissimi.</p>
<p>12 Et si nati fueritis, in maledictione nascemini: et si mortui fueritis, in maledictione erit pars vestra.</p>
<p>13 Omnia, quæ de terra sunt, in terram convertentur: sic impii a maledicto in perditionem.</p>
<p>14 Luctus hominum in corpore ipsorum, nomen autem impiorum delebitur.</p>
<p>15 Curam habe de bono nomine: hoc enim magis permanebit tibi, quam mille thesauri pretiosi et magni.</p>
<p>16 Bonæ vitæ numerus dierum: bonum autem nomen permanebit in ævum.</p>
<p>17 Disciplinam in pace conservate filii. sapientia enim abscondita, et thesaurus invisus, quæ utilitas in utrisque?</p>
<p>18 Melior est homo, qui abscondit stultitiam suam, quam homo, qui abscondit sapientiam suam.</p>
<p>19 Verumtamen reveremini in his, quæ procedunt de ore meo.</p>
<p>20 Non est enim bonum omnem reverentiam observare: et non omnia omnibus bene placent in fide.</p>
<p>21 Erubescite a patre et a matre de fornicatione: et a præsidente et a potente de mendacio:</p>
<p>22 a principe et a iudice de delicto: a synagoga et plebe de iniquitate:</p>
<p>23 a socio et amico de iniustitia: et de loco, in quo habitas,</p>
<p>24 de furto, de veritate Dei, et testamento: de discubitu in panibus, et ab obfuscatione dati et accepti:</p>
<p>25 a salutantibus de silentio: a respectu mulieris fornicariæ: et ab aversione vultus cognati.</p>
<p>26 Ne avertas faciem a proximo tuo, et ab auferendo partem et non restituendo.</p>
<p>27 Ne respicias mulierem alieni viri, et ne scruteris ancillam eius, neque steteris ad lectum eius.</p>
<p>28 Ab amicis de sermonibus improperii: et cum dederis, ne improperes.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
