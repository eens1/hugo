<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6a8d21ce5459fffddbe627d9e9a4631f2723273e9398a416f2d2189bd8e13e9d.css" integrity="sha256-ao0hzlRZ//3b5ifZ6aRjHycjJz6TmKQW8tIYm9jhPp0=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 23</h1>

<div class="content">
<article>
<p>1 Domine pater, et dominator vitæ meæ ne derelinquas me in consilio eorum: nec sinas me cadere in illis.</p>
<p>2 Quis superponet in cogitatu meo flagella, et in corde meo doctrinam sapientiæ, ut ignorationibus eorum non parcant mihi, et non appareant delicta eorum,</p>
<p>3 et ne adincrescant ignorantiæ meæ, et multiplicentur delicta mea, et peccata mea abundent, et incidam in conspectu adversariorum meorum, et gaudeat super me inimicus meus?</p>
<p>4 Domine pater, et Deus vitæ meæ, ne derelinquas me in cogitatu illorum.</p>
<p>5 Extollentiam oculorum meorum ne dederis mihi, et omne desiderium averte a me.</p>
<p>6 Aufer a me ventris concupiscentias, et concubitus concupiscentiæ ne apprehendant me, et animæ irreverenti et infrunitæ ne tradas me.</p>
<p>7 Doctrinam oris audite filii: et qui custodierit illam, non periet labiis, nec scandalizabitur in operibus nequissimis.</p>
<p>8 In vanitate sua apprehenditur peccator, et superbus et maledicus scandalizabitur in illis.</p>
<p>9 Iurationi non assuescat os tuum, multi enim casus in illa.</p>
<p>10 Nominatio vero Dei non sit assidua in ore tuo, et nominibus Sanctorum non admiscearis: quoniam non erit immunis ab eis.</p>
<p>11 Sicut enim servus interrogatus assidue, a livore non minuitur: sic omnis iurans, et nominans, in toto a peccato non purgabitur.</p>
<p>12 Vir multum iurans implebitur iniquitate, et non discedet a domo illius plaga.</p>
<p>13 Et si frustraverit, delictum illius super ipsum erit: et si dissimulaverit, delinquit dupliciter:</p>
<p>14 et si in vacuum iuraverit, non iustificabitur: replebitur enim retributione domus illius.</p>
<p>15 Est et alia loquela contraria morti, non inveniatur in hereditate Iacob.</p>
<p>16 Etenim a misericordibus omnia hæc auferentur, et in delictis non volutabuntur.</p>
<p>17 Indisciplinatæ loquelæ non assuescat os tuum: est enim in illa verbum peccati.</p>
<p>18 Memento patris et matris tuæ, in medio enim magnatorum consistis:</p>
<p>19 ne forte obliviscatur te Deus in conspectu illorum, et assiduitate tua infatuatus, improperium patiaris, et maluisses non nasci, et diem nativitatis tuæ maledicas.</p>
<p>20 Homo assuetus in verbis improperii, in omnibus diebus suis non erudietur.</p>
<p>21 Duo genera abundant in peccatis, et tertium adducit iram, et perditionem.</p>
<p>22 Anima calida quasi ignis ardens non extinguetur donec aliquid glutiat:</p>
<p>23 et homo nequam in ore carnis suæ non desinet donec incendat ignem.</p>
<p>24 Homini fornicario omnis panis dulcis, non fatigabitur transgrediens usque ad finem.</p>
<p>25 Omnis homo qui transgreditur lectum suum, contemnens in animam suam, et dicens: Quis me videt?</p>
<p>26 tenebræ circumdant me, et parietes cooperiunt me, et nemo circumspicit me: quem vereor? delictorum meorum non memorabitur Altissimus.</p>
<p>27 Et non intelligit quoniam omnia videt oculus illius, quoniam expellit a se timorem Dei huiusmodi hominis timor, et oculi hominum timentes illum:</p>
<p>28 et non cognovit quoniam oculi Domini multo plus lucidiores sunt super solem, circumspicientes omnes vias hominum, et profundum abyssi, et hominum corda intuentes in absconditas partes.</p>
<p>29 Domino enim Deo antequam crearentur, omnia sunt agnita: sic et post perfectum respicit omnia.</p>
<p>30 Hic in plateis civitatis vindicabitur, et quasi pullus equinus fugabitur: et ubi non speravit, apprehendetur.</p>
<p>31 Et erit dedecus omnibus, eo quod non intellexerit timorem Domini.</p>
<p>32 Sic et mulier omnis relinquens virum suum, et statuens hereditatem ex alieno matrimonio:</p>
<p>33 primo enim in lege Altissimi incredibilis fuit: secundo in virum suum deliquit: tertio in adulterio fornicata est, et ex alio viro filios statuit sibi.</p>
<p>34 Hæc in ecclesiam adducetur, et in filios eius respicietur.</p>
<p>35 Non tradent filii eius radices, et rami eius non dabunt fructum.</p>
<p>36 derelinquet in maledictum memoriam eius, et dedecus illius non delebitur.</p>
<p>37 Et agnoscent qui derelicti sunt, quoniam nihil melius est quam timor Dei: et nihil dulcius, quam respicere in mandatis Domini.</p>
<p>38 Gloria magna est sequi Dominum: longitudo enim dierum assumetur ab eo.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
