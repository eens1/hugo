<!DOCTYPE html>
<html>

<head><script src="/livereload.js?mindelay=10&amp;v=2&amp;port=46169&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/style.css">






<script src="/js/nav.js" defer></script>



<script src="https://identity.netlify.com/v1/netlify-identity-widget.js"></script>


</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 39</h1>

<div class="content">
<article>
<p>1 Sapientiam omnium antiquorum exquiret sapiens, et in prophetis vacabit.</p>
<p>2 Narrationem virorum nominatorum conservabit, et in versutias parabolarum simul introibit.</p>
<p>3 Occulta proverbiorum exquiret, et in absconditis parabolarum conversabitur.</p>
<p>4 In medio magnatorum ministrabit, et in conspectu præsidis apparebit.</p>
<p>5 In terram alienigenarum gentium pertransiet: bona enim et mala in hominibus tentabit.</p>
<p>6 Cor suum tradet ad vigilandum diluculo ad Dominum, qui fecit illum, et in conspectu Altissimi deprecabitur.</p>
<p>7 Aperiet os suum in oratione, et pro delictis suis deprecabitur.</p>
<p>8 Si enim Dominus magnus voluerit, spiritu intelligentiæ replebit illum:</p>
<p>9 et ipse tamquam imbres mittet eloquia sapientiæ suæ, et in oratione confitebitur Domino:</p>
<p>10 et ipse diriget consilium eius, et disciplinam, et in absconditis suis consiliabitur.</p>
<p>11 Ipse palam faciet disciplinam doctrinæ suæ, et in lege testamenti Domini gloriabitur.</p>
<p>12 Collaudabunt multi sapientiam eius, et usque in sæculum non delebitur.</p>
<p>13 Non recedet memoria eius, et nomen eius requiretur a generatione in generationem.</p>
<p>14 Sapientiam eius enarrabunt gentes, et laudem eius enunciabit ecclesia.</p>
<p>15 Si permanserit, nomen derelinquet plus quam mille: et si requieverit, proderit illi.</p>
<p>16 Adhuc consiliabor ut enarrem: ut furore enim repletus sum.</p>
<p>17 In voce dicit: Obaudite me divini fructus, et quasi rosa plantata super rivos aquarum fructificate.</p>
<p>18 Quasi Libanus odorem suavitatis habete.</p>
<p>19 Florete flores, quasi lilium, et date odorem, et frondete in gratiam, et collaudate canticum, et benedicite Dominum in operibus suis.</p>
<p>20 Date nomini eius magnificentiam, et confitemini illi in voce labiorum vestrorum, et in canticis labiorum, et citharis, et sic dicetis in confessione:</p>
<p>21 Opera Domini universa bona valde.</p>
<p>22 In verbo eius stetit aqua sicut congeries: et in sermone oris illius sicut exceptoria aquarum:</p>
<p>23 quoniam in præcepto ipsius placor fit, et non est minoratio in salute ipsius.</p>
<p>24 Opera omnis carnis coram illo, et non est quidquam absconditum ab oculis eius.</p>
<p>25 A sæculo usque in sæculum respicit, et nihil est mirabile in conspectu eius.</p>
<p>26 Non est dicere: Quid est hoc, aut quid est istud? omnia enim in tempore suo quærentur.</p>
<p>27 Benedictio illius quasi fluvius inundavit.</p>
<p>28 quomodo cataclysmus aridam inebriavit, sic ira ipsius gentes, quæ non exquisierunt eum, hereditabit.</p>
<p>29 Quomodo convertit aquas in siccitatem, et siccata est terra: et viæ illius viis illorum directæ sunt: sic peccatoribus offensiones in ira eius.</p>
<p>30 Bona bonis creata sunt ab initio, sic nequissimis bona et mala.</p>
<p>31 Initium necessariæ rei vitæ hominum, aqua, ignis, et ferrum, sal, lac, et panis similagineus, et mel et botrus uvæ, et oleum, et vestimentum.</p>
<p>32 Hæc omnia sanctis in bona, sic et impiis et peccatoribus in mala convertentur.</p>
<p>33 Sunt spiritus, qui ad vindictam creati sunt, et in furore suo confirmaverunt tormenta sua:</p>
<p>34 in tempore consummationis effundent virtutem: et furorem eius, qui fecit illos, placabunt.</p>
<p>35 Ignis, grando, fames, et mors, omnia hæc ad vindictam creata sunt:</p>
<p>36 bestiarum dentes, et scorpii, et serpentes, et romphæa vindicans in exterminium impios.</p>
<p>37 In mandatis eius epulabuntur, et super terram in necessitatem præparabuntur, et in temporibus suis non præterient verbum.</p>
<p>38 Propterea ab initio confirmatus sum, et consiliatus sum, et cogitavi, et scripta dimisi.</p>
<p>39 Omnia opera Domini bona, et omne opus hora sua subministrabit.</p>
<p>40 Non est dicere: Hoc illo nequius est: omnia enim in tempore suo comprobabuntur.</p>
<p>41 Et nunc in omni corde et ore collaudate, et benedicite nomen Domini.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>


<script>
  if (window.netlifyIdentity) {
    window.netlifyIdentity.on("init", user => {
      if (!user) {
        window.netlifyIdentity.on("login", () => {
          document.location.href = "/admin/";
        });
      }
    });
  }
</script>

</body>
</html>
