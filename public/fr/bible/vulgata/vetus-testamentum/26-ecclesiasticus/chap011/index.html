<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6a8d21ce5459fffddbe627d9e9a4631f2723273e9398a416f2d2189bd8e13e9d.css" integrity="sha256-ao0hzlRZ//3b5ifZ6aRjHycjJz6TmKQW8tIYm9jhPp0=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/en/contact">Contact</a></li>

<li><a href="/en">English</a></li>

</ul>

</nav>





<h1>Caput 11</h1>

<div class="content">
<article>
<p>1 Sapientia humiliati exaltabit caput illius, et in medio magnatorum consedere illum faciet.</p>
<p>2 Non laudes virum in specie sua, neque spernas hominem in visu suo.</p>
<p>3 brevis in volatilibus est apis, et initium dulcoris habet fructus illius.</p>
<p>4 In vestitu ne glorieris umquam, nec in die honoris tui extollaris: quoniam mirabilia opera Altissimi solius, et gloriosa, et absconsa, et invisa opera illius.</p>
<p>5 Multi tyranni sederunt in throno, et insuspicabilis portavit diadema.</p>
<p>6 Multi potentes oppressi sunt valide, et gloriosi traditi sunt in manus alterorum.</p>
<p>7 Priusquam interroges, ne vituperes quemquam: et cum interrogaveris, corripe iuste.</p>
<p>8 Priusquam audias, ne respondeas verbum: et in medio sermonum ne adiicias loqui.</p>
<p>9 De ea re, quæ te non molestat, ne certeris: et in iudicio peccantium ne consistas.</p>
<p>10 Fili ne in multis sint actus tui: et si dives fueris, non eris immunis a delicto. si enim secutus fueris, non apprehendes: et non effugies, si præcucurreris.</p>
<p>11 Est homo laborans, et festinans, et dolens impius, et tanto magis non abundabit.</p>
<p>12 Est homo marcidus egens recuperatione, plus deficiens virtute, et abundans paupertate:</p>
<p>13 et oculus Dei respexit illum in bono, et erexit eum ab humilitate ipsius, et exaltavit caput eius: et mirati sunt in illo multi, et honoraverunt Deum.</p>
<p>14 Bona et mala, vita et mors, paupertas et honestas a Deo sunt.</p>
<p>15 Sapientia et disciplina, et scientia legis apud Deum. Dilectio, et viæ bonorum apud ipsum.</p>
<p>16 Error et tenebræ peccatoribus concreata sunt: qui autem exultant in malis, consenescunt in malo.</p>
<p>17 Datio Dei permanet iustis, et profectus illius successus habebit in æternum.</p>
<p>18 Est qui locupletatur parce agendo, et hæc est pars mercedis illius.</p>
<p>19 in eo quod dicit: Inveni requiem mihi, et nunc manducabo de bonis meis solus:</p>
<p>20 et nescit quod tempus præteriet, et mors appropinquet, et relinquat omnia aliis, et morietur.</p>
<p>21 Sta in testamento tuo, et in illo colloquere, et in opere mandatorum tuorum veterasce.</p>
<p>22 Ne manseris in operibus peccatorum. Confide autem in Deo, et mane in loco tuo.</p>
<p>23 Facile est enim in oculis Dei subito honestare pauperem.</p>
<p>24 Benedictio Dei in mercedem iusti festinat, et in hora veloci processus illius fructificat.</p>
<p>25 Ne dicas: Quid est mihi opus, et quæ erunt mihi ex hoc bona?</p>
<p>26 Ne dicas: Sufficiens mihi sum: et quid ex hoc pessimabor?</p>
<p>27 In die bonorum ne immemor sis malorum: et in die malorum ne immemor sis bonorum:</p>
<p>28 quoniam facile est coram Deo in die obitus retribuere unicuique secundum vias suas.</p>
<p>29 Malitia horæ oblivionem facit luxuriæ magnæ, et in fine hominis denudatio operum illius.</p>
<p>30 Ante mortem ne laudes hominem quemquam, quoniam in filiis suis agnoscitur vir.</p>
<p>31 Non omnem hominem inducas in domum tuam: multæ enim sunt insidiæ dolosi.</p>
<p>32 Sicut enim eructant præcordia fœtentium, et sicut perdix inducitur in caveam, et ut caprea in laqueum: sic et cor superborum, et sicut prospector videns casum proximi sui.</p>
<p>33 Bona enim in mala convertens insidiatur, et in electis imponet maculam.</p>
<p>34 A scintilla una augetur ignis, et ab uno doloso augetur sanguis: homo vero peccator sanguini insidiatur.</p>
<p>35 Attende tibi a pestifero, fabricat enim mala: ne inducat super te subsannationem in perpetuum.</p>
<p>36 Admitte ad te alienigenam, et subvertet te in turbine, et abalienabit te a tuis propriis.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
