<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/style.css">






<script src="/js/nav.js" defer></script>



<script src="https://identity.netlify.com/v1/netlify-identity-widget.js"></script>


</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>

</div>



<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 34</h1>

<div class="content">
<article>
<p>1 Vana spes, et mendacium viro insensato: et somnia extollunt imprudentes.</p>
<p>2 Quasi qui apprehendit umbram, et persequitur ventum: sic et qui attendit ad visa mendacia.</p>
<p>3 hoc secundum hoc visio somniorum: ante faciem hominis similitudo hominis.</p>
<p>4 Ab immundo quid mundabitur? et a mendace quid verum dicetur?</p>
<p>5 Divinatio erroris, et auguria mendacia, et somnia malefacientium, vanitas est.</p>
<p>6 Et sicut parturientis, cor tuum phantasias patitur. nisi ab Altissimo fuerit emissa visitatio, ne dederis in illis cor tuum:</p>
<p>7 multos enim errare fecerunt somnia, et exciderunt sperantes in illis.</p>
<p>8 Sine mendacio consummabitur verbum legis, et sapientia in ore fidelis complanabitur.</p>
<p>9 Qui non est tentatus, quid scit? Vir in multis expertus, cogitabit multa: et qui multa didicit, enarrabit intellectum.</p>
<p>10 Qui non est expertus, pauca recognoscit: qui autem in multis factus est, multiplicat malitiam.</p>
<p>11 Qui tentatus non est, qualia scit? qui implanatus est, abundabit nequitia.</p>
<p>12 Multa vidi errando, et plurimas verborum consuetudines.</p>
<p>13 Aliquoties usque ad mortem periclitatus sum horum causa, et liberatus sum gratia Dei.</p>
<p>14 Spiritus timentium Deum quæritur, et in respectu illius benedicetur.</p>
<p>15 Spes enim illorum in salvantem illos, et oculi Dei in diligentes se.</p>
<p>16 Qui timet Dominum nihil trepidabit, et non pavebit: quoniam ipse est spes eius.</p>
<p>17 Timentis Dominum beata est anima eius.</p>
<p>18 Ad quem respicit, et quis est fortitudo eius?</p>
<p>19 Oculi Domini super timentes eum, protector potentiæ, firmamentum virtutis, tegimen ardoris, et umbraculum meridiani,</p>
<p>20 deprecatio offensionis, et adiutorium casus, exaltans animam, et illuminans oculos, dans sanitatem, et vitam et benedictionem.</p>
<p>21 Immolantis ex iniquo oblatio est maculata, et non sunt beneplacitæ subsannationes iniustorum.</p>
<p>22 Dominus solus sustinentibus se in via veritatis et iustitiæ.</p>
<p>23 Dona iniquorum non probat Altissimus, nec respicit in oblationes iniquorum: nec in multitudine sacrificiorum eorum propitiabitur peccatis.</p>
<p>24 Qui offert sacrificium ex substantia pauperum, quasi qui victimat filium in conspectu patris sui.</p>
<p>25 Panis egentium vita pauperum est: qui defraudat illum, homo sanguinis est.</p>
<p>26 Qui aufert in sudore panem, quasi qui occidit proximum suum.</p>
<p>27 Qui effundit sanguinem, et qui fraudem facit mercenario, fratres sunt.</p>
<p>28 Unus ædificans, et unus destruens: quid prodest illis nisi labor?</p>
<p>29 Unus orans, et unus maledicens: cuius vocem exaudiet Deus?</p>
<p>30 Qui baptizatur a mortuo, et iterum tangit eum, quid proficit lavatio illius?</p>
<p>31 sic homo qui ieiunat in peccatis suis: et iterum eadem faciens, quid proficit humiliando se? orationem illius quis exaudiet?</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>


<script>
  if (window.netlifyIdentity) {
    window.netlifyIdentity.on("init", user => {
      if (!user) {
        window.netlifyIdentity.on("login", () => {
          document.location.href = "/admin/";
        });
      }
    });
  }
</script>

</body>
</html>
