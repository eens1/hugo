<!DOCTYPE html>
<html>

<head>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/pagination.css">




<link rel="stylesheet" href="/css/postnav.css">




<link rel="stylesheet" href="/css/style.css">






<script src="/js/nav.js" defer></script>



<script src="https://identity.netlify.com/v1/netlify-identity-widget.js"></script>

<link rel="stylesheet" href="https://cdnjs.cloudflare.com/ajax/libs/font-awesome/6.4.0/css/all.min.css">


</head>

<body>

<header>


	

</header>

<main>


	<nav class="navbar">
<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>

</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li>
<a href="/fr">
<i class="fas fa-home"></i>

</a>
</li>


<li>
<a href="/fr/bible">

Bible
</a>
</li>


<li>
<a href="/fr/doctrine">

Doctrine
</a>
</li>


<li>
<a href="/fr/spiritualite">

Spirtualité
</a>
</li>


<li>
<a href="/fr/apologetique">

Apologétique
</a>
</li>


<li>
<a href="/fr/contact">

Contact
</a>
</li>


<li>
<a href="/en">
<i class="fas fa-globe"></i>
EN
</a>
</li>


</ul>

</nav>






<nav class="breadcrumb">
<ol>





   

   
      <a href="/fr/">
      <li>
      
         Accueil
      
      </a>
      </li>
   

   
      <a href="/fr/bible/">
      <li>
      
         Bible
      
      </a>
      </li>
   

   
      <a href="/fr/bible/vulgata/">
      <li>
      
         Vulgata
      
      </a>
      </li>
   

   
      <a href="/fr/bible/vulgata/vetus-testamentum/">
      <li>
      
         Vetus testamentum
      
      </a>
      </li>
   

   
      <a href="/fr/bible/vulgata/vetus-testamentum/30-baruch/">
      <li>
      
         30 baruch
      
      </a>
      </li>
   

   
      <a href="/fr/bible/vulgata/vetus-testamentum/30-baruch/chap003/">
      <li>
      
         Chap003
      
      </a>
      </li>
   

   


</ol>
</nav>


<h1>Caput 3</h1>

<div class="content">
<article>
<p>1 Et nunc Domine omnipotens, Deus Israel, anima in angustiis, et spiritus anxius clamat ad te:</p>
<p>2 audi Domine, et miserere, quia Deus es misericors, et miserere nostri: quia peccavimus ante te.</p>
<p>3 Quia tu sedes in sempiternum, et nos peribimus in ævum?</p>
<p>4 Domine omnipotens, Deus Israel, audi nunc orationem mortuorum Israel, et filiorum ipsorum, qui peccaverunt ante te, et non audierunt vocem Domini Dei sui, et agglutinata sunt nobis mala.</p>
<p>5 Noli meminisse iniquitatum patrum nostrorum, sed memento manus tuæ, et nominis tui in tempore isto:</p>
<p>6 quia tu es Dominus Deus noster, et laudabimus te Domine:</p>
<p>7 quia propter hoc dedisti timorem tuum in cordibus nostris, et ut invocemus nomen tuum, et laudemus te in captivitate nostra, quia convertimur ab iniquitate patrum nostrorum, qui peccaverunt ante te.</p>
<p>8 Et ecce nos in captivitate nostra sumus hodie, qua nos dispersisiti in improperium, et in maledictum, et in peccatum, secundum omnes iniquitates patrum nostrorum, qui recesserunt a te Dominue Deus noster.</p>
<p>9 Audi Israel mandata vitæ: auribus percipe, ut scias prudentiam.</p>
<p>10 Quid est Israel quod in terra inimicorum es?</p>
<p>11 inveterasti in terra aliena, coinquinatus es cum mortuis: deputatus es cum descendentibus in infernum.</p>
<p>12 Dereliquisti fontem sapientiæ.</p>
<p>13 nam si in via Dei ambulasses, habitasses utique in pace sempiterna.</p>
<p>14 Disce ubi sit prudentia, ubi sit virtus, ubi sit intellectus: ut scias simul ubi sit longiturnitas vitæ et victus, ubi sit lumen oculorum, et pax.</p>
<p>15 Quis invenit locum eius? et quis intravit in thesauros eius?</p>
<p>16 Ubi sunt principes Gentium, et qui dominantur super bestias, quæ sunt super terram?</p>
<p>17 qui in avibus cæli ludunt,</p>
<p>18 qui argentum thesaurizant, et aurum, in quo confidunt homines, et non est finis acquisitionis eorum? qui argentum fabricant et solliciti sunt, nec est inventio operum illorum?</p>
<p>19 Exterminati sunt, et ad inferos descenderunt, et alii loco eorum surrexerunt.</p>
<p>20 Iuvenes viderunt lumen, et habitaverunt super terram: viam autem disciplinæ ignoraverunt,</p>
<p>21 neque intellexerunt semitas eius, neque filii eorum susceperunt eam, a facie ipsorum longe facta est.:</p>
<p>22 non est audita in Terra Chanaan, neque visa est in Theman.</p>
<p>23 Filii quoque Agar, qui exquirunt prudentiam, quæ de terra est, negotiatores Merrhæ, et Theman, et fabulatores, et exquisitores prudentiæ et intelligentiæ: viam autem sapientiæ nescierunt, neque commemorati sunt semitas eius.</p>
<p>24 O Israel quam magna est domus Dei, et ingens locus possessionis eius!</p>
<p>25 Magnus est, et non habet finem: excelsus et immensus.</p>
<p>26 Ibi fuerunt gigantes nominati illi, qui ab initio fuerunt, statura magna, scientes bellum.</p>
<p>27 Non hos elegit Dominus, neque viam disciplinæ invenerunt: propterea perierunt.</p>
<p>28 Et quoniam non habuerunt sapientiam, interierunt propter suam insipientiam.</p>
<p>29 Quis ascendit in cælum, et accepit eam, et eduxit eam de nubibus?</p>
<p>30 Quis transfretavit mare, et invenit illam? et attulit illam super aurum electum?</p>
<p>31 Non est qui possit scire vias eius, neque qui exquirat semitas eius:</p>
<p>32 sed qui scit universa, novit eam, et adinvenit eam prudentia sua: qui præparavit terram in æterno tempore, et replevit eam pecudibus, et quadrupedibus:</p>
<p>33 qui emittit lumen, et vadit: et vocavit illud, et obedit illi in tremore.</p>
<p>34 Stellæ autem dederunt lumen in custodiis suis, et lætatæ sunt:</p>
<p>35 vocatæ sunt, et dixerunt: Adsumus: et luxerunt ei cum iucunditate, qui fecit illas.</p>
<p>36 Hic est Deus noster, et non æstimabitur alius adversus eum.</p>
<p>37 Hic adinvenit omnem viam disciplinæ, et tradidit illam Iacob puero suo, et Israel dilecto suo.</p>
<p>38 Post hæc in terris visus est, et cum hominibus conversatus est.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

<script>
  if (window.netlifyIdentity) {
    window.netlifyIdentity.on("init", (user) => {
      if (!user) {
        window.netlifyIdentity.on("login", () => {
          document.location.href = "/admin/";
        });
      }
    });
  }
</script>


</body>
</html>
