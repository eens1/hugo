<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6be607b103709a5dac3e03cd5386baaa0d87e128e6a17648e9f540c2de2d95a4.css" integrity="sha256-a&#43;YHsQNwml2sPgPNU4a6qg2H4SjmoXZI6fVAwt4tlaQ=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/en/contact">Contact</a></li>

<li><a href="/en">English</a></li>

</ul>

</nav>





<h1>Caput 4</h1>

<p>1 Hic liber mandatorum Dei, et lex, quæ est in æternum: omnes, qui tenent eam, pervenient ad vitam: qui autem dereliquerunt eam, in mortem.</p>
<p>2 Convertere Iacob, et apprehende eam, ambula per viam ad splendorem eius contra lumen eius.</p>
<p>3 Ne tradas alteri gloriam tuam, et dignitatem tuam genti alienæ.</p>
<p>4 Beati sumus Israel: quia quæ Deo placent, manifesta sunt nobis.</p>
<p>5 Animæquior esto populus Dei, memorabilis Israel:</p>
<p>6 venundati estis Gentibus non in perditionem: sed propter quod in ira ad iracundiam provocastis Deum, traditi estis adversariis.</p>
<p>7 Exacerbastis enim eum, qui fecit vos, Deum æternum, immolantes dæmoniis, et non Deo.</p>
<p>8 Obliti enim estis Deum, qui nutrivit vos, et contristastis nutricem vestram Ierusalem.</p>
<p>9 Vidit enim iracundiam a Deo venientem vobis, et dixit: Audite confines Sion, adduxit enim mihi Deus luctum magnum:</p>
<p>10 Vidi enim captivitatem populi mei, filiorum meorum, et filiarum, quam superduxit illis æternus.</p>
<p>11 Nutrivi enim illos cum iucunditate: dimisi autem illos cum fletu et luctu.</p>
<p>12 Nemo gaudeat super me viduam, et desolatam: a multis derelicta sum propter peccata filiorum meorum, quia declinaverunt a lege Dei.</p>
<p>13 Iustitias autem ipsius nescierunt, nec ambulaverunt per vias mandatorum Dei, neque per semitas veritatis eius cum iustitia ingressi sunt.</p>
<p>14 Veniant confines Sion, et memorentur captivitatem filiorum, et filiarum mearum, quam superduxit illis æternus.</p>
<p>15 Adduxit enim super illos gentem de longinquo, gentem improbam, et alterius linguæ:</p>
<p>16 qui non sunt reveriti senem, neque puerorum miserti sunt, et abduxerunt dilectos viduæ, et a filiis unicam desolaverunt.</p>
<p>17 Ego autem quid possum adiuvare vos?</p>
<p>18 Qui enim adduxit super vos mala, ipse vos eripiet de manibus inimicorum vestrorum.</p>
<p>19 Ambulate filii, ambulate: ego enim derelicta sum sola.</p>
<p>20 Exui me stola pacis, indui autem me sacco obsecrationis, et clamabo ad Altissimum in diebus meis.</p>
<p>21 Animæquiores estote filii, clamate ad Dominum, et eripiet vos de manu principum inimicorum.</p>
<p>22 Ego enim speravi in æternum salutem vestram: et venit mihi gaudium a sancto super misericordia, quæ veniet vobis ab æterno salutari nostro.</p>
<p>23 Emisi enim vos cum luctu et ploratu: reducet autem vos mihi Dominus cum gaudio et iucunditate in sempiternum.</p>
<p>24 Sicut enim viderunt vicinæ Sion captivitatem vestram a Deo, sic videbunt et in celeritate salutem vestram a Deo, quæ superveniet vobis cum honore magno, et splendore æterno.</p>
<p>25 Filii patienter sustinete iram, quæ supervenit vobis: persecutus est enim te inimicus tuus, sed cito videbis perditionem ipsius: et super cervices ipsius ascendes.</p>
<p>26 Delicati mei ambulaverunt vias asperas: ducti sunt enim ut grex direptus ab inimicis.</p>
<p>27 Animæquiores estote filii, et proclamate ad Dominum: erit enim memoria vestra ab eo, qui duxit vos.</p>
<p>28 Sicut enim fuit sensus vester ut erraretis a Deo: decies tantum iterum convertentes requiretis eum.</p>
<p>29 Qui enim induxit vobis mala, ipse rursum adducet vobis sempiternam iucunditatem cum salute vestra.</p>
<p>30 Animæquior esto Ierusalem, exhortatur enim te, qui te nominavit.</p>
<p>31 Nocentes peribunt, qui te vexaverunt: et qui gratulati sunt in tua ruina, punientur.</p>
<p>32 civitates, quibus servierunt filii tui, punientur: et quæ accepit filios tuos.</p>
<p>33 Sicut enim gavisa est in tua ruina, et lætata est in casu tuo, sic contristabitur in sua desolatione.</p>
<p>34 Et amputabitur exsultatio multitudinis eius, et gaudimonium eius erit in luctum.</p>
<p>35 Ignis enim superveniet ei ab æterno in longiturnis diebus, et habitabitur a dæmoniis in multitudine temporis.</p>
<p>36 Circumspice Ierusalem ad Orientem, et vide iucunditatem a Deo tibi venientem.</p>
<p>37 Ecce enim veniunt filii tui, quos dimisisti dispersos, veniunt collecti ab Oriente usque ad Occidentem, in verbo sancti gaudentes in honorem Dei.</p>


</main>

<footer>


	

</footer>

</body>
</html>
