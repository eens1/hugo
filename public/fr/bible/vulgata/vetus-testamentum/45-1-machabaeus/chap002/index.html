<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/style.css">






<script src="/js/nav.js" defer></script>



<script src="https://identity.netlify.com/v1/netlify-identity-widget.js"></script>

<link rel="stylesheet" href="https://cdnjs.cloudflare.com/ajax/libs/font-awesome/6.4.0/css/all.min.css">


</head>

<body>

<header>


	

</header>

<main>


	<nav class="navbar">
<div class="logo">
<a href="/">
<img src="/images/logo.svg" alt="Extra Ecclesia Nulla Salus">
</a>

</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


</ul>

</nav>





<h1>Caput 2</h1>

<div class="content">
<article>
<p>1 In diebus illis surrexit Mathathias filius Ioannis, filii Simeonis, sacerdos ex filiis Ioarib ab Ierusalem, et consedit in monte Modin:</p>
<p>2 et habebat filios quinque, Ioannem, qui cognominabatur Gaddis:</p>
<p>3 et Simonem, qui cognominabatur Thasi:</p>
<p>4 et Iudam, qui vocabatur Machabæus:</p>
<p>5 et Eleazarum, qui cognominabatur Abaron: et Ionathan, qui cognominabatur Apphus.</p>
<p>6 hi viderunt mala, quæ fiebant in populo Iuda, et in Ierusalem.</p>
<p>7 Et dixit Mathathias: Væ mihi, ut quid natus sum videre contritionem populi mei, et contritionem civitatis sanctæ, et sedere illic, cum datur in manibus inimicorum?</p>
<p>8 Sancta in manu extraneorum facta sunt: templum eius sicut homo ignobilis.</p>
<p>9 Vasa gloriæ eius captiva abducta sunt: trucidati sunt senes eius in plateis, et iuvenes eius ceciderunt in gladio inimicorum.</p>
<p>10 Quæ gens non hereditavit regnum eius, et non obtinuit spolia eius?</p>
<p>11 Omnis compositio eius ablata est. Quæ erat libera, facta est ancilla.</p>
<p>12 Et ecce sancta nostra, et pulchritudo nostra, et claritas nostra desolata est, et coinquinaverunt ea Gentes.</p>
<p>13 Quo ergo nobis adhuc vivere?</p>
<p>14 Et scidit vestimenta sua Mathathias, et filii eius: et operuerunt se ciliciis, et planxerunt valde.</p>
<p>15 Et venerunt illuc qui missi erant a rege Antiocho, ut cogerent eos, qui confugerant in civitatem Modin, immolare, et accendere thura, et a lege Dei discedere.</p>
<p>16 Et multi de populo Israel consentientes accesserunt ad eos: sed Mathathias, et filii eius constanter steterunt.</p>
<p>17 Et respondentes qui missi erant ab Antiocho, dixerunt Mathathiæ: Princeps et clarissimus, et magnus es in hac civitate, et ornatus filiis, et fratribus.</p>
<p>18 ergo accede prior, et fac iussum regis, sicut fecerunt omnes Gentes, et viri Iuda, et qui remanserunt in Ierusalem: et eris tu, et filii tui inter amicos regis, et amplificatus auro, et argento, et muneribus multis.</p>
<p>19 Et respondit Mathathias, et dixit magna voce: Et si omnes Gentes regi Antiocho obediunt, ut discedat unusquisque a servitute legis patrum suorum, et consentiat mandatis eius:</p>
<p>20 ego et filii mei, et fratres mei obediemus legi patrum nostrorum.</p>
<p>21 propitius sit nobis Deus: non est nobis utile relinquere legem, et iustitias Dei:</p>
<p>22 non audiemus verba regis Antiochi, nec sacrificabimus transgredientes legis nostræ mandata, ut eamus altera via.</p>
<p>23 Et ut cessavit loqui verba hæc, accessit quidam Iudæus in omnium oculis sacrificare idolis super aram in civitate Modin, secundum iussum regis:</p>
<p>24 et vidit Mathathias, et doluit, et contremuerunt renes eius, et accensus est furor eius secundum iudicium legis, et insiliens trucidavit eum super aram:</p>
<p>25 sed et virum, quem rex Antiochus miserat, qui cogebat immolare, occidit in ipso tempore, et aram destruxit,</p>
<p>26 et zelatus est legem, sicut fecit Phinees Zamri filio Salomi.</p>
<p>27 Et exclamavit Mathathias voce magna in civitate, dicens: Omnis, qui zelum habet legis statuens testamentum, exeat post me.</p>
<p>28 Et fugit ipse, et filii eius in montes, et reliquerunt quæcumque habebant in civitate.</p>
<p>29 Tunc descenderunt multi quærentes iudicium, et iustitiam, in desertum:</p>
<p>30 et sederunt ibi ipsi, et filii eorum, et mulieres eorum, et pecora eorum: quoniam inundaverunt super eos mala.</p>
<p>31 Et renunciatum est viris regis, et exercitui, qui erat in Ierusalem civitate David quoniam discessissent viri quidam, qui dissipaverunt mandatum regis in loca occulta in deserto, et abiissent post illos multi.</p>
<p>32 Et statim perrexerunt ad eos, et constituerunt adversus eos prælium in die sabbatorum,</p>
<p>33 et dixerunt ad eos: Resistitis et nunc adhuc? exite, et facite secundum verbum regis Antiochi, et vivetis.</p>
<p>34 Et dixerunt: Non exibimus, neque faciemus verbum regis, ut polluamus diem sabbatorum.</p>
<p>35 Et concitaverunt adversus eos prælium.</p>
<p>36 Et non responderunt eis, nec lapidem miserunt in eos, nec oppilaverunt loca occulta,</p>
<p>37 dicentes: Moriamur omnes in simplicitate nostra: et testes erunt super nos cælum, et terra, quod iniuste perditis nos.</p>
<p>38 Et intulerunt illis bellum sabbatis: et mortui sunt ipsi, et uxores eorum, et filii eorum, et pecora eorum usque ad mille animas hominum.</p>
<p>39 Et cognovit Mathathias, et amici eius, et luctum habuerunt super eos valde.</p>
<p>40 Et dixit vir proximo suo: Si omnes fecerimus sicut fratres nostri fecerunt, et non pugnaverimus adversus gentes pro animabus nostris, et iustificationibus nostris: nunc citius disperdent nos a terra.</p>
<p>41 Et cogitaverunt in die illa, dicentes: Omnis homo, quicumque venerit ad nos in bello die sabbatorum, pugnemus adversus eum: et non moriemur omnes, sicut mortui sunt fratres nostri in occultis.</p>
<p>42 Tunc congregata est ad eos synagoga Assidæorum fortis viribus ex Israel, omnis voluntarius in lege:</p>
<p>43 et omnes, qui fugiebant a malis, additi sunt ad eos, et facti sunt illis ad firmamentum.</p>
<p>44 Et collegerunt exercitum, et percusserunt peccatores in ira sua, et viros iniquos in indignatione sua: et ceteri fugerunt ad nationes, ut evaderent.</p>
<p>45 Et circuivit Mathathias, et amici eius, et destruxerunt aras:</p>
<p>46 et circumciderunt pueros incircumcisos quotquot invenerunt in finibus Israel: et in fortitudine.</p>
<p>47 Et persecuti sunt filios superbiæ, et prosperatum est opus in manibus eorum:</p>
<p>48 et obtinuerunt legem de manibus gentium, et de manibus regum: et non dederant cornu peccatori.</p>
<p>49 Et appropinquaverunt dies Mathathiæ moriendi, et dixit filiis suis: Nunc confortata est superbia, et castigatio, et tempus eversionis, et ira indignationis:</p>
<p>50 Nunc ergo, o filii, æmulatores estote legis, et date animas vestras pro testamento patrum vestrorum,</p>
<p>51 et mementote operum patrum, quæ fecerunt in generationibus suis: et accipietis gloriam magnam, et nomen æternum.</p>
<p>52 Abraham nonne in tentatione inventus est fidelis, et reputatum est ei ad iustitiam?</p>
<p>53 Ioseph in tempore angustiæ suæ custodivit mandatum, et factus est dominus Ægypti.</p>
<p>54 Phinees pater noster, zelando zelum Dei, accepit testamentum sacerdotii æterni.</p>
<p>55 Iesus dum implevit verbum, factus est dux in Israel.</p>
<p>56 Caleb, dum testificatur in ecclesia, accepit hereditatem.</p>
<p>57 David in sua misericordia consecutus est sedem regni in sæcula.</p>
<p>58 Elias, dum zelat zelum legis, receptus est in cælum.</p>
<p>59 Ananias et Azarias et Misael credentes, liberati sunt de flamma.</p>
<p>60 Daniel in sua simplicitate liberatus est de ore leonum.</p>
<p>61 Et ita cogitate per generationem, et generationem: quia omnes qui sperant in eum, non infirmantur.</p>
<p>62 Et a verbis viri peccatoris ne timueritis: quia gloria eius stercus, et vermis est:</p>
<p>63 hodie extollitur, et cras non invenietur: quia conversus est in terram suam, et cogitatio eius periit.</p>
<p>64 Vos ergo filii confortamini, et viriliter agite in lege: quia in ipsa gloriosi eritis.</p>
<p>65 Et ecce Simon frater vester, scio quod vir consilii est: ipsum audite semper, et ipse erit vobis pater.</p>
<p>66 Et Iudas Machabæus fortis viribus a iuventute sua, sit vobis princeps militiæ, et ipse aget bellum populi.</p>
<p>67 Et adducetis ad vos omnes factores legis: et vindicate vindictam populi vestri.</p>
<p>68 Retribuite retributionem Gentibus, et intendite in præceptum legis.</p>
<p>69 Et benedixit eos, et appositus est ad patres suos.</p>
<p>70 Et defunctus est anno centesimo et quadragesimo sexto: et sepultus est a filiis suis in sepulchris patrum suorum in Modin, et planxerunt eum omnis Israel planctu magno.</p>

</article>
</div>


</main>

<footer>


	

</footer>


<script>
  if (window.netlifyIdentity) {
    window.netlifyIdentity.on("init", user => {
      if (!user) {
        window.netlifyIdentity.on("login", () => {
          document.location.href = "/admin/";
        });
      }
    });
  }
</script>

</body>
</html>
