<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6a8d21ce5459fffddbe627d9e9a4631f2723273e9398a416f2d2189bd8e13e9d.css" integrity="sha256-ao0hzlRZ//3b5ifZ6aRjHycjJz6TmKQW8tIYm9jhPp0=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 34</h1>

<div class="content">
<article>
<p>1 Egressa est autem Dina filia Liæ ut videret mulieres regionis illius.</p>
<p>2 Quam cum vidisset Sichem filius Hemor Hevæi, princeps terræ illius, adamavit eam: et rapuit, et dormivit cum illa, vi opprimens virginem.</p>
<p>3 Et conglutinata est anima eius cum ea, tristemque delinivit blanditiis.</p>
<p>4 Et pergens ad Hemor patrem suum, Accipe, inquit, mihi puellam hanc coniugem.</p>
<p>5 Quod cum audisset Iacob, absentibus filiis, et in pastu pecorum occupatis, siluit donec redirent.</p>
<p>6 Egresso autem Hemor patre Sichem ut loqueretur ad Iacob,</p>
<p>7 ecce filii eius veniebant de agro: auditoque quod acciderat, irati sunt valde, eo quod fœdam rem operatus esset in Israel et, violata filia Iacob, rem illicitam perpetrasset.</p>
<p>8 Locutus est itaque Hemor ad eos: Sichem filii mei adhæsit anima filiæ vestræ: date eam illi uxorem:</p>
<p>9 et iungamus vicissim connubia: filias vestras tradite nobis, et filias nostras accipite.</p>
<p>10 Et habitate nobiscum: terra in potestate vestra est, exercete, negotiamini, et possidete eam.</p>
<p>11 Sed et Sichem ad patrem et ad fratres eius ait: Inveniam gratiam coram vobis: et quæcumque statueritis, dabo:</p>
<p>12 augete dotem, et munera postulate, et libenter tribuam quod petieritis: tantum date mihi puellam hanc uxorem.</p>
<p>13 Responderunt filii Iacob Sichem et patri eius in dolo, sævientes ob stuprum sororis:</p>
<p>14 Non possumus facere quod petitis, nec dare sororem nostram homini incircumciso: quod illicitum et nefarium est apud nos.</p>
<p>15 Sed in hoc valebimus fœderari, si volueritis esse similes nostri, et circumcidatur in vobis omne masculini sexus;</p>
<p>16 tunc dabimus et accipiemus mutuo filias vestras, ac nostras: et habitabimus vobiscum, erimusque unus populus:</p>
<p>17 si autem circumcidi nolueritis, tollemus filiam nostram, et recedemus.</p>
<p>18 Placuit oblatio eorum Hemor, et Sichem filio eius:</p>
<p>19 nec distulit adolescens quin statim quod petebatur expleret: amabat enim puellam valde, et ipse erat inclytus in omni domo patris sui.</p>
<p>20 Ingressique portam urbis, locuti sunt ad populum:</p>
<p>21 Viri isti pacifici sunt, et volunt habitare nobiscum: negotientur in terra, et exerceant eam, quæ spatiosa et lata cultoribus indiget: filias eorum accipiemus uxores, et nostras illis dabimus.</p>
<p>22 Unum est quo differtur tantum bonum: Si circumcidamus masculos nostros, ritum gentis imitantes.</p>
<p>23 Et substantia eorum, et pecora, et cuncta quæ possident, nostra erunt: tantum in hoc acquiescamus, et habitantes simul, unum efficiemus populum.</p>
<p>24 Assensique sunt omnes, circumcisis cunctis maribus.</p>
<p>25 Et ecce, die tertio quando gravissimus vulnerum dolor est: arreptis, duo filii Iacob, Simeon et Levi fratres Dinæ, gladiis, ingressi sunt urbem confidenter: interfectisque omnibus masculis,</p>
<p>26 Hemor et Sichem pariter necaverunt, tollentes Dinam de domo Sichem sororem suam.</p>
<p>27 Quibus egressis, irruerunt super occisos ceteri filii Iacob: et depopulati sunt urbem in ultionem stupri.</p>
<p>28 Oves eorum, et armenta, et asinos, cunctaque vastantes quæ in domibus et in agris erant,</p>
<p>29 parvulos quoque eorum et uxores duxerunt captivas.</p>
<p>30 Quibus patratis audacter, Iacob dixit ad Simeon et Levi: Turbastis me, et odiosum fecistis me Chananæis, et Pherezæis habitatoribus terræ huius. nos pauci sumus: illi congregati percutient me, et delebor ego, et domus mea.</p>
<p>31 Responderunt: Numquid ut scorto abuti debuere sorore nostra?</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
