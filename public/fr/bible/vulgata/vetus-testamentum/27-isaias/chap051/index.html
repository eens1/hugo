<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6be607b103709a5dac3e03cd5386baaa0d87e128e6a17648e9f540c2de2d95a4.css" integrity="sha256-a&#43;YHsQNwml2sPgPNU4a6qg2H4SjmoXZI6fVAwt4tlaQ=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/en/contact">Contact</a></li>

<li><a href="/en">English</a></li>

</ul>

</nav>





<h1>Caput 51</h1>

<p>1 Audite me qui sequimini quod iustum est, et quæritis Dominum: attendite ad petram unde excisi estis, et ad cavernam laci, de qua præcisi estis.</p>
<p>2 Attendite ad Abraham patrem vestrum, et ad Saram, quæ peperit vos: quia unum vocavi eum, et benedixi ei, et multiplicavi eum.</p>
<p>3 Consolabitur ergo Dominus Sion, et consolabitur omnes ruinas eius: et ponet desertum eius quasi delicias, et solitudinem eius quasi hortum Domini. Gaudium et lætitia invenietur in ea, gratiarum actio, et vox laudis.</p>
<p>4 Attendite ad me popule meus, et tribus mea me audite: quia lex a me exiet, et iudicium meum in lucem populorum requiescet.</p>
<p>5 Prope est iustus meus, egressus est salvator meus, et brachia mea populos iudicabunt: me insulæ expectabunt, et brachium meum sustinebunt.</p>
<p>6 Levate in cælum oculos vestros, et videte sub terra deorsum: quia cæli sicut fumus liquescent, et terra sicut vestimentum atteretur, et habitatores eius sicut hæc interibunt: Salus autem mea in sempiternum erit, et iustitia mea non deficiet.</p>
<p>7 Audite me qui scitis iustum, populus meus lex mea in corde eorum: nolite timere opprobrium hominum, et blasphemias eorum ne metuatis.</p>
<p>8 Sicut enim vestimentum, sic comedet eos vermis: et sicut lanam, sic devorabit eos tinea: salus autem mea in sempiternum erit, et iustitia mea in generationes generationum.</p>
<p>9 Consurge, consurge, induere fortitudinem brachium Domini: consurge sicut in diebus antiquis, in generationibus sæculorum. Numquid non tu percussisti superbum, vulnerasti draconem?</p>
<p>10 Numquid non tu siccasti mare, aquam abyssi vehementis: qui posuisti profundum maris viam, ut transirent liberati?</p>
<p>11 Et nunc qui redempti sunt a Domino, revertentur, et venient in Sion laudantes, et lætitia sempiterna super capita eorum, gaudium et lætitiam tenebunt, fugiet dolor et gemitus.</p>
<p>12 Ego, ego ipse consolabor vos: quis tu ut timeres ab homine mortali, et a filio hominis, qui quasi fœnum ita arescet?</p>
<p>13 Et oblitus es Domini factoris tui, qui tetendit cælos, et fundavit terram: et formidasti iugiter tota die a facie furoris eius, qui te tribulabat, et paraverat ad perdendum: ubi nunc est furor tribulantis?</p>
<p>14 Cito veniet gradiens ad aperiendum, et non interficiet usque ad internecionem, nec deficiet panis eius.</p>
<p>15 Ego autem sum Dominus Deus tuus, qui conturbo mare, et intumescunt fluctus eius: Dominus exercituum nomen meum.</p>
<p>16 Posui verba mea in ore tuo, et in umbra manus meæ protexi te, ut plantes cælos, et fundes terram: et dicas ad Sion: Populus meus es tu.</p>
<p>17 Elevare, elevare, consurge Ierusalem, quæ bibisti de manu Domini calicem iræ eius: usque ad fundum calicis soporis bibisti, et potasti usque ad fæces.</p>
<p>18 Non est qui sustentet eam ex omnibus filiis, quos genuit: et non est qui apprehendat manum eius ex omnibus filiis, quos enutrivit.</p>
<p>19 Duo sunt quæ occurrerunt tibi: quis contristabitur super te? vastitas, et contritio, et fames, et gladius, quis consolabitur te?</p>
<p>20 Filii tui proiecti sunt, dormierunt in capite omnium viarum, sicut oryx illaqueatus: pleni indignatione Domini, increpatione Dei tui.</p>
<p>21 Idcirco audi hoc paupercula, et ebria non a vino.</p>
<p>22 Hæc dicit dominator tuus Dominus, et Deus tuus, qui pugnabit pro populo suo: Ecce tuli de manu tua calicem soporis, fundum calicis indignationis meæ, non adiicies ut bibas illum ultra.</p>
<p>23 Et ponam illum in manu eorum, qui te humiliaverunt, et dixerunt animæ tuæ: Incurvare, ut transeamus: et posuisti ut terram corpus tuum, et quasi viam transeuntibus.</p>


</main>

<footer>


	

</footer>

</body>
</html>
