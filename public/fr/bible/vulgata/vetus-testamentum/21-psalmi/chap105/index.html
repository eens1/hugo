<!DOCTYPE html>
<html>

<head>


<meta charset="UTF-8">
<meta name="viewport" content="width=device-width, initial-scale=1.0">
<meta http-equiv="X-UA-Compatible" content="IE=edge">
<title>Extra Ecclesia Nulla Salus</title>
<link rel="icon" type="image/png" href="/images/favicon.png" />
<link rel="canonical" href="https://eens.netlify.app/fr/bible/vulgata/vetus-testamentum/21-psalmi/chap105/" />




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/pagination.css">




<link rel="stylesheet" href="/css/postnav.css">




<link rel="stylesheet" href="/css/style.css">






<script src="/js/nav.js" defer></script>



<script src="https://identity.netlify.com/v1/netlify-identity-widget.js"></script>

<link rel="stylesheet" href="https://cdnjs.cloudflare.com/ajax/libs/font-awesome/6.4.0/css/all.min.css">


</head>

<body>

<header>


	

</header>

<main>


	<nav class="navbar">
<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>

</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li>
<a href="/fr">
<i class="fas fa-home"></i>

</a>
</li>


<li>
<a href="/fr/bible">

Bible
</a>
</li>


<li>
<a href="/fr/doctrine">

Doctrine
</a>
</li>


<li>
<a href="/fr/spiritualite">

Spirtualité
</a>
</li>


<li>
<a href="/fr/apologetique">

Apologétique
</a>
</li>


<li>
<a href="/fr/contact">

Contact
</a>
</li>


<li>
<a href="/en">
<i class="fas fa-globe"></i>
EN
</a>
</li>


</ul>

</nav>






<nav class="breadcrumb">
<ol>





   

   
      <a href="/fr/">
      <li>
      
         Accueil
      
      </a>
      </li>
   

   
      <a href="/fr/bible/">
      <li>
      
         Bible
      
      </a>
      </li>
   

   
      <a href="/fr/bible/vulgata/">
      <li>
      
         Vulgata
      
      </a>
      </li>
   

   
      <a href="/fr/bible/vulgata/vetus-testamentum/">
      <li>
      
         Vetus testamentum
      
      </a>
      </li>
   

   
      <a href="/fr/bible/vulgata/vetus-testamentum/21-psalmi/">
      <li>
      
         21 psalmi
      
      </a>
      </li>
   

   
      <a href="/fr/bible/vulgata/vetus-testamentum/21-psalmi/chap105/">
      <li>
      
         Chap105
      
      </a>
      </li>
   

   


</ol>
</nav>


<h1>Caput 105</h1>

<div class="content">
<article>
<p>1 Alleluia. Confitemini Domino quoniam bonus: quoniam in sæculum misericordia eius.</p>
<p>2 Quis loquetur potentias Domini, auditas faciet omnes laudes eius?</p>
<p>3 Beati, qui custodiunt iudicium, et faciunt iustitiam in omni tempore.</p>
<p>4 Memento nostri Domine in beneplacito populi tui: visita nos in salutari tuo:</p>
<p>5 Ad videndum in bonitate electorum tuorum, ad lætandum in lætitia gentis tuæ: ut lauderis cum hereditate tua.</p>
<p>6 Peccavimus cum patribus nostris: iniuste egimus, iniquitatem fecimus.</p>
<p>7 Patres nostri in Ægypto non intellexerunt mirabilia tua: non fuerunt memores multitudinis misericordiæ tuæ. Et irritaverunt ascendentes in mare, Mare rubrum.</p>
<p>8 Et salvavit eos propter nomen suum: ut notam faceret potentiam suam.</p>
<p>9 Et increpuit Mare rubrum, et exiccatum est: et deduxit eos in abyssis sicut in deserto.</p>
<p>10 Et salvavit eos de manu odientium: et redemit eos de manu inimici.</p>
<p>11 Et operuit aqua tribulantes eos: unus ex eis non remansit.</p>
<p>12 Et crediderunt verbis eius: et laudaverunt laudem eius.</p>
<p>13 Cito fecerunt, obliti sunt operum eius: et non sustinuerunt consilium eius.</p>
<p>14 Et concupierunt concupiscentiam in deserto: et tentaverunt Deum in inaquoso</p>
<p>15 Et dedit eis petitionem ipsorum: et misit saturitatem in animas eorum.</p>
<p>16 Et irritaverunt Moysen in castris: Aaron sanctum Domini.</p>
<p>17 Aperta est terra, et deglutivit Dathan: et operuit super congregationem Abiron.</p>
<p>18 Et exarsit ignis in synagoga eorum: flamma combussit peccatores.</p>
<p>19 Et fecerunt vitulum in Horeb: et adoraverunt sculptile.</p>
<p>20 Et mutaverunt gloriam suam in similitudinem vituli comedentis fœnum.</p>
<p>21 Obliti sunt Deum, qui salvavit eos, qui fecit magnalia in Ægypto,</p>
<p>22 mirabilia in Terra Cham: terribilia in mari rubro.</p>
<p>23 Et dixit ut disperderet eos: si non Moyses electus eius stetisset in confractione in conspectu eius: Ut averteret iram eius ne disperderet eos:</p>
<p>24 et pro nihilo habuerunt terram desiderabilem: Non crediderunt verbo eius,</p>
<p>25 et murmuraverunt in tabernaculis suis: non exaudierunt vocem Domini.</p>
<p>26 Et elevavit manum suam super eos: ut prosterneret eos in deserto:</p>
<p>27 Et ut deiiceret semen eorum in Nationibus: et dispergeret eos in regionibus.</p>
<p>28 Et initiati sunt Beelphegor: et comederunt sacrificia mortuorum.</p>
<p>29 Et irritaverunt eum in adinventionibus suis: et multiplicata est in eis ruina.</p>
<p>30 Et stetit Phinees, et placavit: et cessavit quassatio.</p>
<p>31 Et reputatum est ei in iustitiam, in generationem et generationem usque in sempiternum.</p>
<p>32 Et irritaverunt eum ad Aquas contradictionis: et vexatus est Moyses propter eos:</p>
<p>33 quia exacerbaverunt spiritum eius. Et distinxit in labiis suis:</p>
<p>34 non disperdiderunt gentes, quas dixit Dominus illis.</p>
<p>35 Et commisti sunt inter gentes, et didicerunt opera eorum:</p>
<p>36 et servierunt sculptilibus eorum: et factum est illis in scandalum.</p>
<p>37 Et immolaverunt filios suos, et filias suas dæmoniis.</p>
<p>38 Et effuderunt sanguinem innocentem: sanguinem filiorum suorum et filiarum suarum, quas sacrificaverunt sculptilibus Chanaan. Et infecta est terra in sanguinibus,</p>
<p>39 et contaminata est in operibus eorum: et fornicati sunt in adinventionibus suis.</p>
<p>40 Et iratus est furore Dominus in populum suum: et abominatus est hereditatem suam.</p>
<p>41 Et tradidit eos in manus gentium: et dominati sunt eorum qui oderunt eos.</p>
<p>42 Et tribulaverunt eos inimici eorum, et humiliati sunt sub manibus eorum:</p>
<p>43 sæpe liberavit eos. Ipsi autem exacerbaverunt eum in consilio suo: et humiliati sunt in iniquitatibus suis.</p>
<p>44 Et vidit cum tribularentur: et audivit orationem eorum.</p>
<p>45 Et memor fuit testamenti sui: et pœnituit eum secundum multitudinem misericordiæ suæ.</p>
<p>46 Et dedit eos in misericordias in conspectu omnium qui ceperant eos.</p>
<p>47 Salvos nos fac Domine Deus noster: et congrega nos de Nationibus: Ut confiteamur nomini sancto tuo: et gloriemur in laude tua.</p>
<p>48 Benedictus Dominus Deus Israel a sæculo et usque in sæculum: et dicet omnis populus: Fiat, fiat.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

<script>
  if (window.netlifyIdentity) {
    window.netlifyIdentity.on("init", (user) => {
      if (!user) {
        window.netlifyIdentity.on("login", () => {
          document.location.href = "/admin/";
        });
      }
    });
  }
</script>



</body>
</html>
