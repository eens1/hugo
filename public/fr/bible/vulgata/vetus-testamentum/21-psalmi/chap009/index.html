<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6a8d21ce5459fffddbe627d9e9a4631f2723273e9398a416f2d2189bd8e13e9d.css" integrity="sha256-ao0hzlRZ//3b5ifZ6aRjHycjJz6TmKQW8tIYm9jhPp0=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/en/contact">Contact</a></li>

<li><a href="/en">English</a></li>

</ul>

</nav>





<h1>Caput 9</h1>

<div class="content">
<article>
<p>1 In finem pro occultis filii, Psalmus David.</p>
<p>2 Confitebor tibi Domine in toto corde meo: narrabo omnia mirabilia tua.</p>
<p>3 Lætabor et exultabo in te: psallam nomini tuo Altissime,</p>
<p>4 In convertendo inimicum meum retrorsum: infirmabuntur, et peribunt a facie tua.</p>
<p>5 Quoniam fecisti iudicium meum et causam meam: sedisti super thronum qui iudicas iustitiam.</p>
<p>6 Increpasti Gentes, et periit impius: nomen eorum delesti in æternum et in sæculum sæculi.</p>
<p>7 Inimici defecerunt frameæ in finem: et civitates eorum destruxisti. Periit memoria eorum cum sonitu:</p>
<p>8 et Dominus in æternum permanet. Paravit in iudicio thronum suum:</p>
<p>9 et ipse iudicabit orbem terræ in æquitate, iudicabit populos in iustitia.</p>
<p>10 Et factus est Dominus refugium pauperi: adiutor in opportunitatibus, in tribulatione.</p>
<p>11 Et sperent in te qui noverunt nomen tuum: quoniam non dereliquisti quærentes te Domine.</p>
<p>12 Psallite Domino, qui habitat in Sion: annunciate inter Gentes studia eius:</p>
<p>13 Quoniam requirens sanguinem eorum recordatus est: non est oblitus clamorem pauperum.</p>
<p>14 Miserere mei Domine: vide humilitatem meam de inimicis meis.</p>
<p>15 Qui exaltas me de portis mortis, ut annunciem omnes laudationes tuas in portis filiæ Sion.</p>
<p>16 Exultabo in salutari tuo: infixæ sunt Gentes in interitu, quem fecerunt. In laqueo isto, quem absconderunt, comprehensus est pes eorum.</p>
<p>17 Cognoscetur Dominus iudicia faciens: in operibus manuum suarum comprehensus est peccator.</p>
<p>18 Convertantur peccatores in infernum, omnes Gentes quæ obliviscuntur Deum.</p>
<p>19 Quoniam non in finem oblivio erit pauperis: patientia pauperum non peribit in finem.</p>
<p>20 Exurge Domine, non confortetur homo: iudicentur Gentes in conspectu tuo:</p>
<p>21 Constitue Domine legislatorem super eos: ut sciant Gentes quoniam homines sunt.</p>
<p>22 Ut quid Domine recessisti longe, despicis in opportunitatibus, in tribulatione?</p>
<p>23 Dum superbit impius, incenditur pauper: comprehenduntur in consiliis quibus cogitant.</p>
<p>24 Quoniam laudatur peccator in desideriis animæ suæ: et iniquus benedicitur.</p>
<p>25 Exacerbavit Dominum peccator, secundum multitudinem iræ suæ non quæret.</p>
<p>26 Non est Deus in conspectu eius: inquinatæ sunt viæ illius in omni tempore. Auferuntur iudicia tua a facie eius: omnium inimicorum suorum dominabitur.</p>
<p>27 Dixit enim in corde suo: Non movebor a generatione in generationem, sine malo.</p>
<p>28 Cuius maledictione os plenum est, et amaritudine, et dolo: sub lingua eius labor et dolor.</p>
<p>29 Sedet in insidiis cum divitibus in occultis, ut interficiat innocentem.</p>
<p>30 Oculi eius in pauperem respiciunt: insidiatur in abscondito, quasi leo in spelunca sua. Insidiatur ut rapiat pauperem: rapere pauperem dum attrahit eum.</p>
<p>31 In laqueo suo humiliabit eum, inclinabit se, et cadet cum dominatus fuerit pauperum.</p>
<p>32 Dixit enim in corde suo: Oblitus est Deus, avertit faciem suam ne videat in finem.</p>
<p>33 Exurge Domine Deus, exaltetur manus tua: ne obliviscaris pauperum.</p>
<p>34 Propter quid irritavit impius Deum? dixit enim in corde suo: Non requiret.</p>
<p>35 Vides, quoniam tu laborem et dolorem consideras: ut tradas eos in manus tuas. Tibi derelictus est pauper: orphano tu eris adiutor.</p>
<p>36 Contere brachium peccatoris et maligni: quæretur peccatum illius, et non invenietur.</p>
<p>37 Dominus regnabit in æternum, et in sæculum sæculi: peribitis Gentes de terra illius.</p>
<p>38 Desiderium pauperum exaudivit Dominus: præparationem cordis eorum audivit auris tua.</p>
<p>39 Iudicare pupillo et humili, ut non apponat ultra magnificare se homo super terram.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
