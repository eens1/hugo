<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/style.css">






<script src="/js/nav.js" defer></script>



<script src="https://identity.netlify.com/v1/netlify-identity-widget.js"></script>

<link rel="stylesheet" href="https://cdnjs.cloudflare.com/ajax/libs/font-awesome/6.4.0/css/all.min.css">


</head>

<body>

<header>


	

</header>

<main>


	<nav class="navbar">
<div class="logo">
<a href="/">
<img src="/images/logo.svg" alt="Extra Ecclesia Nulla Salus">
</a>

</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


</ul>

</nav>





<h1>Caput 101</h1>

<div class="content">
<article>
<p>1 Oratio pauperis, Cum anxius fuerit, et in conspectu Domini effuderit precem suam.</p>
<p>2 Domine exaudi orationem meam: et clamor meus ad te veniat.</p>
<p>3 Non avertas faciem tuam a me: in quacumque die tribulor, inclina ad me aurem tuam. In quacumque die invocavero te, velociter exaudi me.</p>
<p>4 Quia defecerunt sicut fumus dies mei: et ossa mea sicut cremium aruerunt.</p>
<p>5 Percussus sum ut fœnum, et aruit cor meum: quia oblitus sum comedere panem meum.</p>
<p>6 A voce gemitus mei adhæsit os meum carni meæ.</p>
<p>7 Similis factus sum pellicano solitudinis: factus sum sicut nycticorax in domicilio.</p>
<p>8 Vigilavi, et factus sum sicut passer solitarius in tecto.</p>
<p>9 Tota die exprobrabant mihi inimici mei: et qui laudabant me adversum me iurabant.</p>
<p>10 Quia cinerem tamquam panem manducabam, et potum meum cum fletu miscebam.</p>
<p>11 A facie iræ et indignationis tuæ: quia elevans allisisti me.</p>
<p>12 Dies mei sicut umbra declinaverunt: et ego sicut fœnum arui.</p>
<p>13 Tu autem Domine in æternum permanes: et memoriale tuum in generationem et generationem.</p>
<p>14 Tu exurgens misereberis Sion: quia tempus miserendi eius, quia venit tempus.</p>
<p>15 Quoniam placuerunt servis tuis lapides eius: et terræ eius miserebuntur.</p>
<p>16 Et timebunt Gentes nomen tuum Domine, et omnes reges terræ gloriam tuam.</p>
<p>17 Quia ædificavit Dominus Sion: et videbitur in gloria sua.</p>
<p>18 Respexit in orationem humilium: et non sprevit precem eorum.</p>
<p>19 Scribantur hæc in generatione altera: et populus, qui creabitur, laudabit Dominum:</p>
<p>20 Quia prospexit de excelso sancto suo: Dominus de cælo in terram aspexit:</p>
<p>21 Ut audiret gemitus compeditorum: ut solveret filios interemptorum:</p>
<p>22 Ut annuncient in Sion nomen Domini: et laudem eius in Ierusalem.</p>
<p>23 In conveniendo populos in unum, et reges ut serviant Domino.</p>
<p>24 Respondit ei in via virtutis suæ: Paucitatem dierum meorum nuncia mihi.</p>
<p>25 Ne revoces me in dimidio dierum meorum: in generationem et generationem anni tui.</p>
<p>26 Initio tu Domine terram fundasti: et opera manuum tuarum sunt cæli.</p>
<p>27 Ipsi peribunt, tu autem permanes: et omnes sicut vestimentum veterascent. Et sicut opertorium mutabis eos, et mutabuntur:</p>
<p>28 tu autem idem ipse es, et anni tui non deficient.</p>
<p>29 Filii servorum tuorum habitabunt: et semen eorum in sæculum dirigetur.</p>

</article>
</div>


</main>

<footer>


	

</footer>


<script>
  if (window.netlifyIdentity) {
    window.netlifyIdentity.on("init", user => {
      if (!user) {
        window.netlifyIdentity.on("login", () => {
          document.location.href = "/admin/";
        });
      }
    });
  }
</script>

</body>
</html>
