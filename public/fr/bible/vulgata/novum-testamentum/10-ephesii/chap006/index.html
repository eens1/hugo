<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6be607b103709a5dac3e03cd5386baaa0d87e128e6a17648e9f540c2de2d95a4.css" integrity="sha256-a&#43;YHsQNwml2sPgPNU4a6qg2H4SjmoXZI6fVAwt4tlaQ=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/en/contact">Contact</a></li>

<li><a href="/en">English</a></li>

</ul>

</nav>





<h1>Caput 6</h1>

<p>1 Filii, obedite parentibus vestris in Domino: hoc enim iustum est.</p>
<p>2 Honora patrem tuum, et matrem tuam. quod est mandatum primum in promissione:</p>
<p>3 ut bene sit tibi, et sis longævus super terram.</p>
<p>4 Et vos patres nolite ad iracundiam provocare filios vestros: sed educate illos in disciplina, et correptione Domini.</p>
<p>5 Servi obedite dominis carnalibus cum timore, et tremore, in simplicitate cordis vestri, sicut Christo:</p>
<p>6 non ad oculum servientes, quasi hominibus placentes, sed ut servi Christi, facientes voluntatem Dei ex animo,</p>
<p>7 cum bona voluntate servientes, sicut Domino, et non hominibus:</p>
<p>8 scientes quoniam unusquisque quodcumque fecerit bonum, hoc recipiet a Domino, sive servus, sive liber.</p>
<p>9 Et vos domini eadem facite illis, remittentes minas: scientes quia et illorum, et vester Dominus est in cælis: et personarum acceptio non est apud eum.</p>
<p>10 De cetero fratres confortamini in Domino, et in potentia virtutis eius.</p>
<p>11 Induite vos armaturam Dei, ut possitis stare adversus insidias diaboli.</p>
<p>12 quoniam non est nobis colluctatio adversus carnem et sanguinem: sed adversus principes, et potestates, adversus mundi rectores tenebrarum harum, contra spiritualia nequitiæ, in cælestibus.</p>
<p>13 Propterea accipite armaturam Dei, ut possitis resistere in die malo, et in omnibus perfeci stare.</p>
<p>14 State ergo succincti lumbos vestros in veritate, et induti loricam iustitiæ,</p>
<p>15 et calceati pedes in præparatione Evangelii pacis:</p>
<p>16 in omnibus sumentes scutum fidei, in quo possitis omnia tela nequissimi ignea extinguere:</p>
<p>17 et galeam salutis assumite: et gladium spiritus (quod est verbum Dei)</p>
<p>18 per omnem orationem, et obsecrationem orantes omni tempore in spiritu: et in ipso vigilantes in omni instantia, et obsecratione pro omnibus sanctis:</p>
<p>19 et pro me, ut detur mihi sermo in apertione oris mei cum fiducia, notum facere mysterium Evangelii:</p>
<p>20 pro quo legatione fungor in catena, ita ut in ipso audeam, prout oportet me, loqui.</p>
<p>21 Ut autem et vos sciatis quæ circa me sunt, quid agam: omnia vobis nota faciet Tychicus, charissimus frater, et fidelis minister in Domino:</p>
<p>22 quem misi ad vos in hoc ipsum, ut cognoscatis quæ circa nos sunt, et consoletur corda vestra.</p>
<p>23 Pax fratribus, et charitas cum fide a Deo Patre, et Domino Iesu Christo.</p>
<p>24 Gratia cum omnibus, qui diligunt Dominum nostrum Iesum Christum in incorruptione. Amen.</p>


</main>

<footer>


	

</footer>

</body>
</html>
