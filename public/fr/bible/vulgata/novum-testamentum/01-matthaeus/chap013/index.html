<!DOCTYPE html>
<html>

<head><script src="/livereload.js?mindelay=10&amp;v=2&amp;port=46169&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/style.css">






<script src="/js/nav.js" defer></script>



<script src="https://identity.netlify.com/v1/netlify-identity-widget.js"></script>


</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 13</h1>

<div class="content">
<article>
<p>1 In illo die exiens Iesus de domo, sedebat secus mare.</p>
<p>2 Et congregatæ sunt ad eum turbæ multæ, ita ut naviculam ascendens sederet: et omnis turba stabat in littore,</p>
<p>3 et locutus est eis multa in parabolis, dicens: Ecce exiit qui seminat, seminare.</p>
<p>4 Et dum seminat, quædam ceciderunt secus viam, et venerunt volucres cæli, et comederunt ea.</p>
<p>5 Alia autem ceciderunt in petrosa, ubi non habebant terram multam: et continuo exorta sunt, quia non habebant altitudinem terræ.</p>
<p>6 sole autem orto æstuaverunt: et quia non habebant radicem, aruerunt.</p>
<p>7 Alia autem ceciderunt in spinas: et creverunt spinæ, et suffocaverunt ea.</p>
<p>8 Alia autem ceciderunt in terram bonam: et dabant fructum aliud centesimum, aliud sexagesimum, aliud trigesimum.</p>
<p>9 Qui habet aures audiendi, audiat.</p>
<p>10 Et accedentes discipuli dixerunt ei: Quare in parabolis loqueris eis?</p>
<p>11 Qui respondens, ait illis: Quia vobis datum est nosse mysteria regni cælorum: illis autem non est datum.</p>
<p>12 Qui enim habet, dabitur ei, et abundabit: qui autem non habet, et quod habet auferetur ab eo.</p>
<p>13 Ideo in parabolis loquor eis: quia videntes non vident, et audientes non audiunt, neque intelligunt.</p>
<p>14 Et adimpletur in eis prophetia Isaiæ dicentis: Auditu audietis, et non intelligetis: et videntes videbitis, et non videbitis:</p>
<p>15 Incrassatum est enim cor populi huius, et auribus graviter audierunt, et oculos suos clauserunt: ne quando videant oculis, et auribus audiant, et corde intelligant, et convertantur, et sanem eos.</p>
<p>16 Vestri autem beati oculi quia vident, et aures vestræ quia audiunt.</p>
<p>17 Amen quippe dico vobis, quia multi prophetæ, et iusti cupierunt videre quæ videtis, et non viderunt: et audire quæ auditis, et non audierunt.</p>
<p>18 Vos ergo audite parabolam seminantis.</p>
<p>19 Omnis, qui audit verbum regni, et non intelligit, venit malus, et rapit quod seminatum est in corde eius: hic est qui secus viam seminatus est.</p>
<p>20 Qui autem super petrosa seminatus est, hic est, qui verbum audit, et continuo cum gaudio accipit illud:</p>
<p>21 non habet autem in se radicem, sed est temporalis. facta autem tribulatione et persecutione propter verbum, continuo scandalizatur.</p>
<p>22 Qui autem seminatus est in spinis, hic est, qui verbum audit, et solicitudo sæculi istius, et fallacia divitiarum suffocat verbum, et sine fructu efficitur.</p>
<p>23 Qui vero in terram bonam seminatus est, hic est qui audit verbum, et intelligit, et fructum affert, et facit aliud quidem centesimum, aliud autem sexagesimum, aliud vero trigesimum.</p>
<p>24 Aliam parabolam proposuit illis, dicens: Simile factum est regnum cælorum homini, qui seminavit bonum semen in agro suo.</p>
<p>25 cum autem dormirent homines, venit inimicus eius, et superseminavit zizania in medio tritici, et abiit.</p>
<p>26 Cum autem crevisset herba, et fructum fecisset, tunc apparuerunt et zizania.</p>
<p>27 Accedentes autem servi patrisfamilias, dixerunt ei: Domine, nonne bonum semen seminasti in agro tuo? Unde ergo habet zizania?</p>
<p>28 Et ait illis: Inimicus homo hoc fecit: Servi autem dixerunt ei, Vis, imus, et colligimus ea?</p>
<p>29 Et ait: Non: ne forte colligentes zizania, eradicetis simul cum eis et triticum.</p>
<p>30 Sinite utraque crescere usque ad messem, et in tempore messis dicam messoribus: Colligite primum zizania, et alligate ea in fasciculos ad comburendum, triticum autem congregate in horreum meum.</p>
<p>31 Aliam parabolam proposuit eis dicens: Simile est regnum cælorum grano sinapis, quod accipiens homo seminavit in agro suo:</p>
<p>32 quod minimum quidem est omnibus seminibus: cum autem creverit, maius est omnibus oleribus, et fit arbor, ita ut volucres cæli veniant, et habitent in ramis eius.</p>
<p>33 Aliam parabolam locutus est eis. Simile est regnum cælorum fermento, quod acceptum mulier abscondit in farinæ satis tribus, donec fermentatum est totum.</p>
<p>34 Hæc omnia locutus est Iesus in parabolis ad turbas: et sine parabolis non loquebatur eis:</p>
<p>35 ut impleretur quod dictum erat per Prophetam dicentem: Aperiam in parabolis os meum, eructabo abscondita a constitutione mundi.</p>
<p>36 Tunc, dimissis turbis, venit in domum: et accesserunt ad eum discipuli eius, dicentes: Edissere nobis parabolam zizaniorum agri.</p>
<p>37 Qui respondens ait illis: Qui seminat bonum semen, est Filius hominis.</p>
<p>38 Ager autem, est mundus. Bonum vero semen, hi sunt filii regnum. Zizania autem, filii sunt nequam.</p>
<p>39 Inimicus autem, qui seminavit ea, est diabolus. Messis vero, consummatio sæculi est. Messores autem, angeli sunt.</p>
<p>40 Sicut ergo colliguntur zizania, et igni comburuntur: sic erit in consummatione sæculi.</p>
<p>41 mittet filius hominis angelos suos, et colligent de regno eius omnia scandala, et eos, qui faciunt iniquitatem:</p>
<p>42 et mittent eos in caminum ignis. Ibi erit fletus, et stridor dentium.</p>
<p>43 Tunc iusti fulgebunt sicut sol in regno Patris eorum. Qui habet aures audiendi, audiat.</p>
<p>44 Simile est regnum cælorum thesauro abscondito in agro: quem qui invenit homo, abscondit, et præ gaudio illius vadit, et vendit universa quæ habet, et emit agrum illum.</p>
<p>45 Iterum simile est regnum cælorum homini negotiatori, quærenti bonas margaritas.</p>
<p>46 Inventa autem una pretiosa margarita, abiit, et vendidit omnia quæ habuit, et emit eam.</p>
<p>47 Iterum simile est regnum cælorum sagenæ missæ in mare, et ex omni genere piscium congreganti.</p>
<p>48 Quam, cum impleta esset, educentes, et secus littus sedentes, elegerunt bonis in vasa, malos autem foras miserunt.</p>
<p>49 Sic erit in consummatione sæculi: exibunt angeli, et separabunt malos de medio iustorum,</p>
<p>50 et mittent eos in caminum ignis: ibi erit fletus, et stridor dentium.</p>
<p>51 Intellexistis hæc omnia? Dicunt ei: Etiam.</p>
<p>52 Ait illis: Ideo omnis scriba doctus in regno cælorum, similis est homini patrifamilias, qui profert de thesauro suo nova et vetera.</p>
<p>53 Et factum est, cum consummasset Iesus parabolas istas, transiit inde.</p>
<p>54 Et veniens in patriam suam, docebat eos in synagogis eorum, ita ut mirarentur, et dicerent: Unde huic sapientia hæc, et virtutes?</p>
<p>55 Nonne hic est fabri filius? Nonne mater eius dicitur Maria, et fratres eius, Iacobus, et Ioseph, et Simon, et Iudas:</p>
<p>56 et sorores eius, nonne omnes apud nos sunt? Unde ergo huic omnia ista?</p>
<p>57 Et scandalizabantur in eo. Iesus autem dixit eis: Non est propheta sine honore nisi in patria sua, et in domo sua.</p>
<p>58 Et non fecit ibi virtutes multas propter incredulitatem illorum.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>


<script>
  if (window.netlifyIdentity) {
    window.netlifyIdentity.on("init", user => {
      if (!user) {
        window.netlifyIdentity.on("login", () => {
          document.location.href = "/admin/";
        });
      }
    });
  }
</script>

</body>
</html>
