<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6a8d21ce5459fffddbe627d9e9a4631f2723273e9398a416f2d2189bd8e13e9d.css" integrity="sha256-ao0hzlRZ//3b5ifZ6aRjHycjJz6TmKQW8tIYm9jhPp0=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/en/contact">Contact</a></li>

<li><a href="/en">English</a></li>

</ul>

</nav>





<h1>Caput 5</h1>

<div class="content">
<article>
<p>1 Videns autem Iesus turbas, ascendit in montem, et cum sedisset, accesserunt ad eum discipuli eius,</p>
<p>2 et aperiens os suum docebat eos dicens:</p>
<p>3 Beati pauperes spiritu: quoniam ipsorum est regnum cælorum.</p>
<p>4 Beati mites: quoniam ipsi possidebunt terram.</p>
<p>5 Beati, qui lugent: quoniam ipsi consolabuntur.</p>
<p>6 Beati, qui esuriunt, et sitiunt iustitiam: quoniam ipsi saturabuntur.</p>
<p>7 Beati misericordes: quoniam ipsi misericordiam consequentur.</p>
<p>8 Beati mundo corde: quoniam ipsi Deum videbunt.</p>
<p>9 Beati pacifici: quoniam filii Dei vocabuntur.</p>
<p>10 Beati, qui persecutionem patiuntur propter iustitiam: quoniam ipsorum est regnum cælorum.</p>
<p>11 Beati estis cum maledixerint vobis, et persecuti vos fuerint, et dixerint omne malum adversum vos mentientes, propter me:</p>
<p>12 gaudete, et exultate, quoniam merces vestra copiosa est in cælis. sic enim persecuti sunt prophetas, qui fuerunt ante vos.</p>
<p>13 Vos estis sal terræ. Quod si sal evanuerit, in quo salietur? ad nihilum valet ultra, nisi ut mittatur foras, et conculcetur ab hominibus.</p>
<p>14 Vos estis lux mundi. Non potest civitas abscondi supra montem posita.</p>
<p>15 neque accendunt lucernam. et ponunt eam sub modio, sed super candelabrum ut luceat omnibus, qui in domo sunt.</p>
<p>16 Sic luceat lux vestra coram hominibus: ut videant opera vestra bona, et glorificent patrem vestrum, qui in cælis est.</p>
<p>17 Nolite putare quoniam veni solvere legem, aut prophetas: non veni solvere, sed adimplere.</p>
<p>18 Amen quippe dico vobis, donec transeat cælum et terra, iota unum, aut unus apex non præteribit a lege, donec omnia fiant.</p>
<p>19 Qui ergo solverit unum de mandatis istis minimis, et docuerit sic homines, minimus vocabitur in regno cælorum: qui autem fecerit et docuerit, hic magnus vocabitur in regno cælorum.</p>
<p>20 Dico enim vobis, quia nisi abundaverit iustitia vestra plus quam Scribarum, et Pharisæorum, non intrabitis in regnum cælorum.</p>
<p>21 Audistis quia dictum est antiquis: Non occides: qui autem occiderit, reus erit iudicio.</p>
<p>22 Ego autem dico vobis: quia omnis qui irascitur fratri suo, reus erit iudicio. Qui autem dixerit fratri suo, raca: reus erit concilio. Qui autem dixerit, fatue: reus erit gehennæ ignis.</p>
<p>23 Si ergo offers munus tuum ad altare, et ibi recordatus fueris quia frater tuus habet aliquid adversum te:</p>
<p>24 relinque ibi munus tuum ante altare, et vade prius reconciliari fratri tuo: et tunc veniens offeres munus tuum.</p>
<p>25 Esto consentiens adversario tuo cito dum es in via cum eo: ne forte tradat te adversarius iudici, et iudex tradat te ministro: et in carcerem mittaris.</p>
<p>26 Amen dico tibi, non exies inde, donec reddas novissimum quadrantem.</p>
<p>27 Audistis quia dictum est antiquis: Non mœchaberis.</p>
<p>28 Ego autem dico vobis: quia omnis, qui viderit mulierem ad concupiscendum eam, iam mœchatus est eam in corde suo.</p>
<p>29 Quod si oculus tuus dexter scandalizat te, erue eum, et proiice abs te: expedit enim tibi ut pereat unum membrorum tuorum, quam totus corpus tuum mittatur in gehennam.</p>
<p>30 Et si dextra manus tua scandalizat te, abscide eam, et proiice abs te: expedit enim tibi ut pereat unum membrorum tuorum, quam totum corpus tuum eat in gehennam.</p>
<p>31 Dictum est autem: Quicumque dimiserit uxorem suam, det ei libellum repudii.</p>
<p>32 Ego autem dico vobis: Quia omnis, qui dimiserit uxorem suam, excepta fornicationis causa, facit eam mœchari: et qui dimissam duxerit, adulterat.</p>
<p>33 Iterum audistis quia dictum est antiquis: Non periurabis: reddes autem Domino iuramenta tua.</p>
<p>34 Ego autem dico vobis, non iurare omnino, neque per cælum, quia thronus Dei est:</p>
<p>35 neque per terram, quia scabellum est pedum eius: neque per Ierosolymam, quia civitas est magni regis:</p>
<p>36 neque per caput tuum iuraveris, quia non potes unum capillum album facere, aut nigrum.</p>
<p>37 Sit autem sermo vester, est, est: non, non: quod autem his abundantius est, a malo est.</p>
<p>38 Audistis quia dictum est: Oculum pro oculo, et dentem pro dente.</p>
<p>39 Ego autem dico vobis, non resistere malo: sed si quis te percusserit in dexteram maxillam tuam, præbe illi et alteram:</p>
<p>40 et ei, qui vult tecum iudicio contendere, et tunicam tuam tollere, dimitte ei et pallium.</p>
<p>41 et quicumque te angariaverit mille passus, vade cum illo et alia duo.</p>
<p>42 Qui petit a te, da ei: et volenti mutuari a te, ne avertaris.</p>
<p>43 Audistis quia dictum est: Diliges proximum tuum, et odio habebis inimicum tuum.</p>
<p>44 Ego autem dico vobis: Diligite inimicos vestros, benefacite his, qui oderunt vos: et orate pro persequentibus et calumniantibus vos:</p>
<p>45 ut sitis filii patris vestri, qui in cælis est: qui solem suum oriri facit super bonos, et malos: et pluit super iustos et iniustos.</p>
<p>46 Si enim diligitis eos, qui vos diligunt, quam mercedem habebitis? nonne et publicani hoc faciunt?</p>
<p>47 Et si salutaveritis fratres vestros tantum, quid amplius facitis? nonne et ethnici hoc faciunt?</p>
<p>48 Estote ergo vos perfecti, sicut et pater vester cælestis perfectus est.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
