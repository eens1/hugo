<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/style.css">






<script src="/js/nav.js" defer></script>




</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 8</h1>

<div class="content">
<article>
<p>1 Iesus autem perrexit in montem Oliveti:</p>
<p>2 et diluculo iterum venit in templum, et omnis populus venit ad eum, et sedens docebat eos.</p>
<p>3 Adducunt autem Scribæ, et Pharisæi mulierem in adulterio deprehensam: et statuerunt eam in medio,</p>
<p>4 et dixerunt ei: Magister, hæc mulier modo deprehensa est in adulterio.</p>
<p>5 In lege autem Moyses mandavit nobis huiusmodi lapidare. Tu ergo quid dicis?</p>
<p>6 Hoc autem dicebant tentantes eum, ut possent accusare eum. Iesus autem inclinans se deorsum, digito scribebat in terra.</p>
<p>7 Cum ergo perseverarent interrogantes eum, erexit se, et dixit eis: Qui sine peccato est vestrum, primus in illam lapidem mittat.</p>
<p>8 Et iterum se inclinans, scribebat in terra.</p>
<p>9 Audientes autem unus post unum exibant, incipientes a senioribus: et remansit solus Iesus, et mulier in medio stans.</p>
<p>10 Erigens autem se Iesus, dixit ei: Mulier, ubi sunt, qui te accusabant? nemo te condemnavit?</p>
<p>11 Quæ dixit: Nemo, Domine. Dixit autem Iesus: Nec ego te condemnabo: Vade, et iam amplius noli peccare.</p>
<p>12 Iterum ergo locutus est eis Iesus, dicens: Ego sum lux mundi: qui sequitur me, non ambulat in tenebris, sed habebit lumen vitæ.</p>
<p>13 Dixerunt ergo ei Pharisæi: Tu de teipso testimonium perhibes: testimonium tuum non est verum.</p>
<p>14 Respondit Iesus, et dixit eis: Et si ego testimonium perhibeo de meipso, verum est testimonium meum: quia scio unde veni, et quo vado: vos autem nescitis unde venio, aut quo vado.</p>
<p>15 Vos secundum carnem iudicatis: ego non iudico quemquam:</p>
<p>16 et si iudico ego, iudicium meum verum est, quia solus non sum: sed ego, et qui misit me, Pater.</p>
<p>17 Et in lege vestra scriptum est, quia duorum hominum testimonium verum est.</p>
<p>18 Ego sum, qui testimonium perhibeo de me ipso: et testimonium perhibet de me, qui misit me, Pater.</p>
<p>19 Dicebant ergo ei: Ubi est Pater tuus? Respondit Iesus: Neque me scitis, neque Patrem meum: si me sciretis, forsitan et Patrem meum sciretis.</p>
<p>20 Hæc verba locutus est Iesus in gazophylacio, docens in templo: et nemo apprehendit eum, quia necdum venerat hora eius.</p>
<p>21 Dixit ergo iterum eis Iesus: Ego vado, et quæretis me, et in peccato vestro moriemini. Quo ego vado, vos non potestis venire.</p>
<p>22 Dicebant ergo Iudæi: Numquid interficiet semetipsum, quia dixit: Quo ego vado, vos non potestis venire?</p>
<p>23 Et dicebat eis: Vos de deorsum estis, ego de supernis sum. Vos de mundo hoc estis, ego non sum de hoc mundo.</p>
<p>24 Dixi ergo vobis quia moriemini in peccatis vestris: si enim non credideritis quia ego sum, moriemini in peccato vestro.</p>
<p>25 Dicebant ergo ei: Tu quis es? Dixit eis Iesus: Principium, qui et loquor vobis.</p>
<p>26 Multa habeo de vobis loqui, et iudicare. sed qui me misit, verax est: et ego quæ audivi ab eo, hæc loquor in mundo.</p>
<p>27 Et non cognoverunt quia Patrem eius dicebat Deum.</p>
<p>28 Dixit ergo eis Iesus: Cum exaltaveritis Filium hominis, tunc cognoscetis quia ego sum, et a meipso facio nihil, sed sicut docuit me Pater, hæc loquor:</p>
<p>29 et qui me misit, mecum est, et non reliquit me solum: quia ego quæ placita sunt ei, facio semper.</p>
<p>30 Hæc illo loquente, multi crediderunt in eum.</p>
<p>31 Dicebat ergo Iesus ad eos, qui crediderunt ei, Iudæos: Si vos manseritis in sermone meo, vere discipuli mei eritis:</p>
<p>32 et cognoscetis veritatem, et veritas liberabit vos.</p>
<p>33 Responderunt ei: Semen Abrahæ sumus, et nemini servivimus umquam: quomodo tu dicis: Liberi eritis?</p>
<p>34 Respondit eis Iesus: Amen, amen dico vobis: quia omnis, qui facit peccatum, servus est peccati.</p>
<p>35 servus autem non manet in domo in æternum: filius autem manet in æternum.</p>
<p>36 si ergo vos filius liberaverit, vere liberi eritis.</p>
<p>37 Scio quia filii Abrahæ estis: sed quæritis me interficere, quia sermo meus non capit in vobis.</p>
<p>38 Ego quod vidi apud Patrem meum, loquor: et vos quæ vidistis apud patrem vestrum, facitis.</p>
<p>39 Responderunt, et dixerunt ei: Pater noster Abraham est. Dicit eis Iesus: Si filii Abrahæ estis, opera Abrahæ facite.</p>
<p>40 Nunc autem quæritis me interficere, hominem, qui veritatem vobis locutus sum, quam audivi a Deo: hoc Abraham non fecit.</p>
<p>41 Vos facitis opera patris vestri. Dixerunt itaque ei: Nos ex fornicatione non sumus nati: unum patrem habemus Deum.</p>
<p>42 Dixit ergo eis Iesus: Si Deus pater vester esset: diligeretis utique et me. ego enim ex Deo processi, et veni: neque enim a me ipso veni, sed ille me misit.</p>
<p>43 Quare loquelam meam non cognoscitis? Quia non potestis audire sermonem meum.</p>
<p>44 Vos ex patre diabolo estis: et desideria patris vestri vultis facere. ille homicida erat ab initio, et in veritate non stetit: quia non est veritas in eo: cum loquitur mendacium, ex propriis loquitur, quia mendax est, et pater eius.</p>
<p>45 Ego autem si veritatem dico, non creditis mihi.</p>
<p>46 Quis ex vobis arguet me de peccato? Si veritatem dico vobis, quare non creditis mihi?</p>
<p>47 Qui ex Deo est, verba Dei audit. Propterea vos non auditis, quia ex Deo non estis.</p>
<p>48 Responderunt ergo Iudæi, et dixerunt ei: Nonne bene dicimus nos quia Samaritanus es tu, et dæmonium habes?</p>
<p>49 Respondit Iesus: Ego dæmonium non habeo: sed honorifico Patrem meum, et vos inhonorastis me.</p>
<p>50 Ego autem non quæro gloriam meam: est qui quærat, et iudicet.</p>
<p>51 Amen, amen dico vobis: si quis sermonem meum servaverit, mortem non videbit in æternum.</p>
<p>52 Dixerunt ergo Iudæi: Nunc cognovimus quia dæmonium habes. Abraham mortuus est, et Prophetæ: et tu dicis: Si quis sermonem meum servaverit, non gustabit mortem in æternum.</p>
<p>53 Numquid tu maior es patre nostro Abraham, qui mortuus est? et Prophetæ mortui sunt. Quem te ipsum facis?</p>
<p>54 Respondit Iesus: Si ego glorifico me ipsum, gloria mea nihil est: est Pater meus, qui glorificat me, quem vos dicitis quia Deus vester est,</p>
<p>55 et non cognovistis eum: ego autem novi eum: Et si dixero quia non scio eum, ero similis vobis, mendax. Sed scio eum, et sermonem eius servo.</p>
<p>56 Abraham pater vester exultavit ut videret diem meum: vidit, et gavisus est.</p>
<p>57 Dixerunt ergo Iudæi ad eum: Quinquaginta annos nondum habes, et Abraham vidisti?</p>
<p>58 Dixit eis Iesus: Amen, amen dico vobis, antequam Abraham fieret, ego sum.</p>
<p>59 Tulerunt ergo lapides, ut iacerent in eum: Iesus autem abscondit se, et exivit de templo.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
