<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/style.css">






<script src="/js/nav.js" defer></script>



<script src="https://identity.netlify.com/v1/netlify-identity-widget.js"></script>

<link rel="stylesheet" href="https://cdnjs.cloudflare.com/ajax/libs/font-awesome/6.4.0/css/all.min.css">


</head>

<body>

<header>


	

</header>

<main>


	<nav class="navbar">
<div class="logo">
<a href="/">
<img src="/images/logo.svg" alt="Extra Ecclesia Nulla Salus">
</a>

</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


</ul>

</nav>





<h1>Caput 5</h1>

<div class="content">
<article>
<p>1 Post hæc erat dies festus Iudæorum, et ascendit Iesus Ierosolymam.</p>
<p>2 Est autem Ierosolymis Probatica piscina, quæ cognominatur Hebraice Bethsaida, quinque porticus habens.</p>
<p>3 In his iacebat multitudo magna languentium, cæcorum, claudorum, aridorum expectantium aquæ motum.</p>
<p>4 Angelus autem Domini descendebat secundum tempus in piscinam: et movebatur aqua. Et qui prior descendisset in piscinam post motionem aquæ, sanus fiebat a quacumque detinebatur infirmitate.</p>
<p>5 Erat autem quidam homo ibi triginta et octo annos habens in infirmitate sua.</p>
<p>6 Hunc autem cum vidisset Iesus iacentem, et cognovisset quia iam multum tempus haberet, dicit ei: Vis sanus fieri?</p>
<p>7 Respondit ei languidus: Domine, hominem non habeo, ut cum turbata fuerit aqua, mittat me in piscinam: dum venio enim ego, alius ante me descendit.</p>
<p>8 Dicit ei Iesus: Surge, tolle grabatum tuum, et ambula:</p>
<p>9 Et statim sanus factus est homo ille: et sustulit grabatum suum, et ambulabat. Erat autem sabbatum in die illo.</p>
<p>10 Dicebant ergo Iudæi illi, qui sanatus fuerat: Sabbatum est, non licet tibi tollere grabatum tuum.</p>
<p>11 Respondit eis: Qui me sanum fecit, ille mihi dixit: Tolle grabatum tuum, et ambula.</p>
<p>12 Interrogaverunt ergo eum: Quis est ille homo, qui dixit tibi, Tolle grabatum tuum, et ambula?</p>
<p>13 Is autem, qui sanus fuerat effectus, nesciebat quis esset. Iesus enim declinavit a turba constituta in loco.</p>
<p>14 Postea invenit eum Iesus in templo, et dixit illi: Ecce sanus factus es: iam noli peccare, ne deterius tibi aliquid contingat.</p>
<p>15 Abiit ille homo, et nunciavit Iudæis quia Iesus esset, qui fecit eum sanum.</p>
<p>16 Propterea persequebantur Iudæi Iesum, quia hæc faciebat in sabbato.</p>
<p>17 Iesus autem respondit eis: Pater meus usque modo operatur, et ego operor.</p>
<p>18 Propterea ergo magis quærebant eum Iudæi interficere: quia non solum solvebat sabbatum, sed et patrem suum dicebat Deum, æqualem se faciens Deo. Respondit itaque Iesus, et dixit eis:</p>
<p>19 Amen, amen dico vobis: non potest Filius a se facere quidquam, nisi quod viderit Patrem facientem: quæcumque enim ille fecerit, hæc et Filius similiter facit.</p>
<p>20 Pater enim diligit Filium, et omnia demonstrat ei, quæ ipse facit: et maiora his demonstrabit ei opera, ut vos miremini.</p>
<p>21 Sicut enim Pater suscitat mortuos, et vivificat: sic et Filius, quos vult, vivificat.</p>
<p>22 Neque enim Pater iudicat quemquam: sed omne iudicium dedit Filio,</p>
<p>23 ut omnes honorificent Filium, sicut honorificant Patrem: qui non honorificat Filium, non honorificat Patrem, qui misit illum.</p>
<p>24 Amen, amen dico vobis, quia qui verbum meum audit, et credit ei, qui misit me, habet vitam æternam, et in iudicium non venit, sed transiit a morte in vitam.</p>
<p>25 Amen, amen dico vobis, quia venit hora, et nunc est, quando mortui audient vocem Filii Dei: et qui audierint, vivent.</p>
<p>26 Sicut enim Pater habet vitam in semetipso: sic dedit et Filio habere vitam in semetipso:</p>
<p>27 et potestatem dedit ei iudicium facere, quia Filius hominis est.</p>
<p>28 Nolite mirari hoc, quia venit hora, in qua omnes, qui in monumentis sunt, audient vocem Filii Dei:</p>
<p>29 et procedent qui bona fecerunt, in resurrectionem vitæ: qui vero mala egerunt, in resurrectionem iudicii.</p>
<p>30 Non possum ego a meipso facere quidquam. Sicut audio, iudico: et iudicium meum iustum est: quia non quæro voluntatem meam, sed voluntatem eius, qui misit me.</p>
<p>31 Si ego testimonium perhibeo de meipso, testimonium meum non est verum.</p>
<p>32 Alius est, qui testimonium perhibet de me: et scio quia verum est testimonium, quod perhibet de me.</p>
<p>33 Vos misistis ad Ioannem: et testimonium perhibuit veritati.</p>
<p>34 Ego autem non ab homine testimonium accipio: sed hæc dico ut vos salvi sitis.</p>
<p>35 Ille erat lucerna ardens, et lucens. Vos autem voluistis ad horam exultare in luce eius.</p>
<p>36 Ego autem habeo testimonium maius Ioanne. Opera enim, quæ dedit mihi Pater ut perficiam ea: ipsa opera, quæ ego facio, testimonium perhibent de me, quia Pater misit me:</p>
<p>37 et qui misit me Pater, ipse testimonium perhibuit de me: neque vocem eius umquam audistis, neque speciem eius vidistis.</p>
<p>38 et verbum eius non habetis in vobis manens: quia quem misit ille, huic vos non creditis.</p>
<p>39 Scrutamini Scripturas, quia vos putatis in ipsis vitam æternam habere: et illæ sunt, quæ testimonium perhibent de me:</p>
<p>40 et non vultis venire ad me ut vitam habeatis.</p>
<p>41 Claritatem ab hominibus non accipio.</p>
<p>42 Sed cognovi vos, quia dilectionem Dei non habetis in vobis.</p>
<p>43 Ego veni in nomine Patris mei, et non accipitis me: si alius venerit in nomine suo, illum accipietis.</p>
<p>44 Quomodo vos potestis credere, qui gloriam ab invicem accipitis: et gloriam, quæ a solo Deo est, non quæritis?</p>
<p>45 Nolite putare quia ego accusaturus sim vos apud Patrem. est qui accusat vos Moyses, in quo vos speratis.</p>
<p>46 Si enim crederetis Moysi, crederetis forsitan et mihi: de me enim ille scripsit.</p>
<p>47 Si autem illius litteris non creditis: quomodo verbis meis credetis?</p>

</article>
</div>


</main>

<footer>


	

</footer>


<script>
  if (window.netlifyIdentity) {
    window.netlifyIdentity.on("init", user => {
      if (!user) {
        window.netlifyIdentity.on("login", () => {
          document.location.href = "/admin/";
        });
      }
    });
  }
</script>

</body>
</html>
