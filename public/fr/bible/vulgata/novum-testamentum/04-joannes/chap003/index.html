<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/style.css">






<script src="/js/nav.js" defer></script>



<script src="https://identity.netlify.com/v1/netlify-identity-widget.js"></script>


</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>

</div>



<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 3</h1>

<div class="content">
<article>
<p>1 Erat autem homo ex Pharisæis, Nicodemus nomine, princeps Iudæorum.</p>
<p>2 Hic venit ad Iesum nocte, et dixit ei: Rabbi, scimus quia a Deo venisti magister, nemo enim potest hæc signa facere, quæ tu facis, nisi fuerit Deus cum eo.</p>
<p>3 Respondit Iesus, et dixit ei: Amen, amen dico tibi, nisi quis renatus fuerit denuo, non potest videre regnum Dei.</p>
<p>4 Dicit ad eum Nicodemus: Quomodo potest homo nasci, cum sit senex? numquid potest in ventrem matris suæ iterato introire, et renasci?</p>
<p>5 Respondit Iesus: Amen, amen dico tibi, nisi quis renatus fuerit ex aqua, et Spiritu sancto, non potest introire in regnum Dei.</p>
<p>6 Quod natum est ex carne, caro est: et quod natum est ex spiritu, spiritus est.</p>
<p>7 Non mireris quia dixi tibi: oportet vos nasci denuo.</p>
<p>8 Spiritus ubi vult spirat: et vocem eius audis, sed nescis unde veniat, aut quo vadat: sic est omnis, qui natus est ex spiritu.</p>
<p>9 Respondit Nicodemus, et dixit ei: Quomodo possunt hæc fieri?</p>
<p>10 Respondit Iesus, et dixit ei: Tu es magister in Israel, et hæc ignoras?</p>
<p>11 Amen, amen dico tibi, quia quod scimus loquimur, et quod vidimus testamur, et testimonium nostrum non accipitis.</p>
<p>12 Si terrena dixi vobis, et non creditis: quomodo, si dixero vobis cælestia, credetis?</p>
<p>13 Et nemo ascendit in cælum, nisi qui descendit de cælo, Filius hominis, qui est in cælo.</p>
<p>14 Et sicut Moyses exaltavit serpentem in deserto; ita exaltari oportet Filium hominis:</p>
<p>15 ut omnis, qui credit in ipsum, non pereat, sed habeat vitam æternam.</p>
<p>16 Sic enim Deus dilexit mundum, ut Filium suum unigenitum daret: ut omnis, qui credit in eum, non pereat, sed habeat vitam æternam.</p>
<p>17 Non enim misit Deus Filium suum in mundum, ut iudicet mundum, sed ut salvetur mundus per ipsum.</p>
<p>18 Qui credit in eum, non iudicatur: qui autem non credit, iam iudicatus est: quia non credit in nomine unigeniti Filii Dei.</p>
<p>19 Hoc est autem iudicium: quia lux venit in mundum, et dilexerunt homines magis tenebras, quam lucem: erant enim eorum mala opera.</p>
<p>20 Omnis enim, qui male agit, odit lucem, et non venit ad lucem, ut non arguantur opera eius:</p>
<p>21 qui autem facit veritatem, venit ad lucem, ut manifestentur opera eius, quia in Deo sunt facta.</p>
<p>22 Post hæc venit Iesus, et discipuli eius in terram Iudæam: et illic demorabatur cum eis, et baptizabat.</p>
<p>23 Erat autem et Ioannes baptizans in Ænnon, iuxta Salim: quia aquæ multæ erant illic, et veniebant, et baptizabantur.</p>
<p>24 Nondum enim missus fuerat Ioannes in carcerem.</p>
<p>25 Facta est autem quæstio ex discipulis Ioannis cum Iudæis de Purificatione.</p>
<p>26 Et venerunt ad Ioannem, et dixerunt ei: Rabbi, qui erat tecum trans Iordanem, cui tu testimonium perhibuisti, ecce hic baptizat, et omnes veniunt ad eum.</p>
<p>27 Respondit Ioannes, et dixit: Non potest homo accipere quidquam, nisi fuerit ei datum de cælo.</p>
<p>28 Ipsi vos mihi testimonium perhibetis, quod dixerim: Non sum ego Christus: sed quia missus sum ante illum.</p>
<p>29 Qui habet sponsam, sponsus est: amicus autem sponsi, qui stat, et audit eum, gaudio gaudet propter vocem sponsi. Hoc ergo gaudium meum impletum est.</p>
<p>30 Illum oportet crescere, me autem minui.</p>
<p>31 Qui desursum venit, super omnes est. Qui est de terra, de terra est, et de terra loquitur. Qui de cælo venit, super omnes est.</p>
<p>32 Et quod vidit, et audivit, hoc testatur: et testimonium eius nemo accipit.</p>
<p>33 Qui accepit eius testimonium, signavit quia Deus verax est.</p>
<p>34 Quem enim misit Deus, verba Dei loquitur: non enim ad mensuram dat Deus spiritum.</p>
<p>35 Pater diligit Filium: et omnia dedit in manu eius.</p>
<p>36 Qui credit in Filium, habet vitam æternam: qui autem incredulus est Filio, non videbit vitam, sed ira Dei manet super eum.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>


<script>
  if (window.netlifyIdentity) {
    window.netlifyIdentity.on("init", user => {
      if (!user) {
        window.netlifyIdentity.on("login", () => {
          document.location.href = "/admin/";
        });
      }
    });
  }
</script>

</body>
</html>
