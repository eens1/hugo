<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6be607b103709a5dac3e03cd5386baaa0d87e128e6a17648e9f540c2de2d95a4.css" integrity="sha256-a&#43;YHsQNwml2sPgPNU4a6qg2H4SjmoXZI6fVAwt4tlaQ=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/en/contact">Contact</a></li>

<li><a href="/en">English</a></li>

</ul>

</nav>





<h1>Caput 7</h1>

<p>1 Post hæc autem ambulabat Iesus in Galilæam, non enim volebat in Iudæam ambulare: quia quærebant eum Iudæi interficere.</p>
<p>2 Erat autem in proximo dies festus Iudæorum, Scenopegia.</p>
<p>3 Dixerunt autem ad eum fratres eius: Transi hinc, et vade in Iudæam, ut et discipuli tui videant opera tua, quæ facis.</p>
<p>4 Nemo quippe in occulto quid facit, et quærit ipse in palam esse: si hæc facis, manifesta teipsum mundo.</p>
<p>5 Neque enim fratres eius credebant in eum.</p>
<p>6 Dicit ergo eis Iesus: Tempus meum nondum advenit: tempus autem vestrum semper est paratum.</p>
<p>7 Non potest mundus odisse vos: me autem odit: quia ego testimonium perhibeo de illo quod opera eius mala sunt.</p>
<p>8 Vos ascendite ad diem festum hunc, ego autem non ascendo ad diem festum istum: quia meum tempus nondum impletum est.</p>
<p>9 Hæc cum dixisset, ipse mansit in Galilæa.</p>
<p>10 Ut autem ascenderunt fratres eius, tunc et ipse ascendit ad diem festum non manifeste, sed quasi in occulto.</p>
<p>11 Iudæi ergo quærebant eum in die festo, et dicebant: Ubi est ille?</p>
<p>12 Et murmur multum erat in turba de eo. Quidam enim dicebant: Quia bonus est. Alii autem dicebant: Non, sed seducit turbas.</p>
<p>13 Nemo tamen palam loquebatur de illo propter metum Iudæorum.</p>
<p>14 Iam autem die festo mediante, ascendit Iesus in templum, et docebat.</p>
<p>15 Et mirabantur Iudæi, dicentes: Quomodo hic litteras scit, cum non didicerit?</p>
<p>16 Respondit eis Iesus, et dixit: Mea doctrina non est mea, sed eius, qui misit me.</p>
<p>17 Si quis voluerit voluntatem eius facere: cognoscet de doctrina, utrum ex Deo sit, an ego a me ipso loquar.</p>
<p>18 Qui a semetipso loquitur, gloriam propriam quærit. qui autem quærit gloriam eius, qui misit eum, hic verax est, et iniustitia in illo non est.</p>
<p>19 Nonne Moyses dedit vobis legem: et nemo ex vobis facit legem?</p>
<p>20 Quid me quæritis interficere? Respondit turba, et dixit: Dæmonium habes: quis te quæret interficere?</p>
<p>21 Respondit Iesus, et dixit eis: Unum opus feci, et omnes miramini:</p>
<p>22 Propterea Moyses dedit vobis circumcisionem: (non quia ex Moyse est, sed ex patribus) et in sabbato circumciditis hominem.</p>
<p>23 Si circumcisionem accipit homo in sabbato, ut non solvatur lex Moysi: mihi indignamini quia totum hominem sanum feci in sabbato?</p>
<p>24 Nolite iudicare secundum faciem, sed iustum iudicium iudicate.</p>
<p>25 Dicebant ergo quidam ex Ierosolymis: Nonne hic est, quem quærunt interficere?</p>
<p>26 Et ecce palam loquitur, et nihil ei dicunt. Numquid vere cognoverunt principes quia hic est Christus?</p>
<p>27 Sed hunc scimus unde sit: Christus autem cum venerit, nemo scit unde sit.</p>
<p>28 Clamabat ergo Iesus in templo docens, et dicens: Et me scitis, et unde sim scitis: et a me ipso non veni, sed est verus, qui misit me, quem vos nescitis.</p>
<p>29 Ego scio eum: quia ab ipso sum, et ipse me misit.</p>
<p>30 Quærebant ergo eum apprehendere: et nemo misit in illum manus, quia nondum venerat hora eius.</p>
<p>31 De turba autem multi crediderunt in eum, et dicebant: Christus cum venerit, numquid plura signa faciet quam quæ hic facit?</p>
<p>32 Audierunt Pharisæi turbam murmurantem de illo hæc: et miserunt principes, et Pharisæi ministros ut apprehenderent eum.</p>
<p>33 Dixit ergo eis Iesus: Adhuc modicum tempus vobiscum sum: et vado ad eum, qui me misit.</p>
<p>34 Quæretis me, et non invenietis: et ubi ego sum, vos non potestis venire.</p>
<p>35 Dixerunt ergo Iudæi ad semetipsos: Quo hic iturus est, quia non inveniemus eum? numquid in dispersionem Gentium iturus est, et docturus Gentes?</p>
<p>36 Quis est hic sermo, quem dixit: Quæretis me, et non invenietis: et ubi sum ego, vos non potestis venire?</p>
<p>37 In novissimo autem die magno festivitatis stabat Iesus, et clamabat, dicens: Si quis sitit, veniat ad me, et bibat.</p>
<p>38 Qui credit in me, sicut dicit Scriptura, flumina de ventre eius fluent aquæ vivæ.</p>
<p>39 Hoc autem dixit de Spiritu, quem accepturi erant credentes in eum: nondum enim erat Spiritus datus, quia Iesus nondum erat glorificatus.</p>
<p>40 Ex illa ergo turba cum audissent hos sermones eius, dicebant: Hic est vere propheta.</p>
<p>41 Alii dicebant: Hic est Christus. Quidam autem dicebant: Numquid a Galilæa venit Christus?</p>
<p>42 Nonne Scriptura dicit: Quia ex semine David, et de Bethlehem castello, ubi erat David, venit Christus?</p>
<p>43 Dissensio itaque facta est in turba propter eum.</p>
<p>44 Quidam autem ex ipsis volebant apprehendere eum: sed nemo misit super eum manus.</p>
<p>45 Venerunt ergo ministri ad Pontifices, et Pharisæos. Et dixerunt eis illi: Quare non adduxistis illum?</p>
<p>46 Responderunt ministri: Numquam sic locutus est homo, sicut hic homo.</p>
<p>47 Responderunt ergo eis Pharisæi: Numquid et vos seducti estis?</p>
<p>48 Numquid ex principibus aliquis credidit in eum, aut ex Pharisæis?</p>
<p>49 sed turba hæc, quæ non novit legem, maledicti sunt.</p>
<p>50 Dixit Nicodemus ad eos, ille, qui venit ad eum nocte, qui unus erat ex ipsis:</p>
<p>51 Numquid lex nostra iudicat hominem, nisi prius audierit ab ipso, et cognoverit quid faciat?</p>
<p>52 Responderunt, et dixerunt ei: Numquid et tu Galilæus es? Scrutare Scripturas, et vide quia a Galilæa propheta non surgit.</p>
<p>53 Et reversi sunt unusquisque in domum suam.</p>


</main>

<footer>


	

</footer>

</body>
</html>
