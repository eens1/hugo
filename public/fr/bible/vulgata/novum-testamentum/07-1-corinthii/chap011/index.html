<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6be607b103709a5dac3e03cd5386baaa0d87e128e6a17648e9f540c2de2d95a4.css" integrity="sha256-a&#43;YHsQNwml2sPgPNU4a6qg2H4SjmoXZI6fVAwt4tlaQ=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/en/contact">Contact</a></li>

<li><a href="/en">English</a></li>

</ul>

</nav>





<h1>Caput 11</h1>

<p>1 Imitatores mei estote, sicut et ego Christi.</p>
<p>2 Laudo autem vos fratres quod per omnia mei memores estis: et sicut tradidi vobis, præcepta mea tenetis.</p>
<p>3 Volo autem vos scire quod omnis viri caput, Christus est: caput autem mulieris, vir: caput vero Christi, Deus.</p>
<p>4 Omnis vir orans, aut prophetans velato capite, deturpat caput suum.</p>
<p>5 Omnis autem mulier orans, aut prophetans non velato capite, deturpat caput suum: unum enim est ac si decalvetur.</p>
<p>6 Nam si non velatur mulier, tondeatur. Si vero turpe est mulieri tonderi, aut decalvari, velet caput suum.</p>
<p>7 Vir quidem non debet velare caput suum: quoniam imago et gloria Dei est, mulier autem gloria viri est.</p>
<p>8 Non enim vir ex muliere est, sed mulier ex viro.</p>
<p>9 Etenim non est creatus vir propter mulierem, sed mulier propter virum.</p>
<p>10 Ideo debet mulier potestatem habere supra caput propter Angelos.</p>
<p>11 Verumtamen neque vir sine muliere: neque mulier sine viro in Domino.</p>
<p>12 Nam sicut mulier de viro, ita et vir per mulierem: omnia autem ex Deo.</p>
<p>13 Vos ipsi iudicate: decet mulierem non velatam orare Deum?</p>
<p>14 Nec ipsa natura docet vos, quod vir quidem si comam nutriat, ignominia est illi:</p>
<p>15 mulier vero si comam nutriat, gloria est illi: quoniam capilli pro velamine ei dati sunt.</p>
<p>16 Si quis autem videtur contentiosus esse: nos talem consuetudinem non habemus, neque Ecclesia Dei.</p>
<p>17 Hoc autem præcipio: non laudans quod non in melius, sed in deterius convenitis.</p>
<p>18 Primum quidem convenientibus vobis in Ecclesiam, audio scissuras esse inter vos, et ex parte credo.</p>
<p>19 Nam oportet et hæreses esse, ut et qui probati sunt, manifesti fiant in vobis.</p>
<p>20 Convenientibus ergo vobis in unum, iam non est Dominicam cœnam manducare.</p>
<p>21 Unusquisque enim suam cœnam præsumit ad manducandum. Et alius quidem esurit: alius autem ebrius est.</p>
<p>22 Numquid domos non habetis ad manducandum, et bibendum? aut Ecclesiam Dei contemnitis, et confunditis eos, qui non habent? Quid dicam vobis? Laudo vos? in hoc non laudo.</p>
<p>23 Ego enim accepi a Domino quod et tradidi vobis, quoniam Dominus Iesus in qua nocte tradebatur, accepit panem,</p>
<p>24 et gratias agens fregit, et dixit: Accipite, et manducate: hoc est corpus meum, quod pro vobis tradetur: hoc facite in meam commemorationem.</p>
<p>25 Similiter et calicem, postquam cœnavit, dicens: Hic calix novum testamentum est in meo sanguine. hoc facite quotiescumque bibetis, in meam commemorationem.</p>
<p>26 Quotiescumque enim manducabitis panem hunc, et calicem bibetis: mortem Domini annunciabitis donec veniat.</p>
<p>27 Itaque quicumque manducaverit panem hunc, vel biberit calicem Domini indigne: reus erit corporis, et sanguinis Domini.</p>
<p>28 Probet autem seipsum homo: et sic de pane illo edat, et de calice bibat.</p>
<p>29 Qui enim manducat, et bibit indigne, iudicium sibi manducat, et bibit: non diiudicans corpus Domini.</p>
<p>30 Ideo inter vos multi infirmi et imbecilles, et dormiunt multi.</p>
<p>31 Quod si nosmetipsos diiudicaremus, non utique iudicaremur.</p>
<p>32 Dum iudicamur autem, a Domino corripimur, ut non cum hoc mundo damnemur.</p>
<p>33 Itaque fratres mei, cum convenitis ad manducandum, invicem expectate.</p>
<p>34 Si quis esurit, domi manducet: ut non in iudicium conveniatis. Cetera autem, cum venero, disponam.</p>


</main>

<footer>


	

</footer>

</body>
</html>
