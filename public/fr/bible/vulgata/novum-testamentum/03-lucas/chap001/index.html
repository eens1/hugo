<!DOCTYPE html>
<html>

<head>


<meta charset="UTF-8">
<meta name="viewport" content="width=device-width, initial-scale=1.0">
<meta http-equiv="X-UA-Compatible" content="IE=edge">
<title>Extra Ecclesia Nulla Salus</title>
<link rel="icon" type="image/png" href="/images/favicon.png" />
<link rel="canonical" href="https://eens.netlify.app/fr/bible/vulgata/novum-testamentum/03-lucas/chap001/" />




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/pagination.css">




<link rel="stylesheet" href="/css/postnav.css">




<link rel="stylesheet" href="/css/style.css">






<script src="/js/nav.js" defer></script>



<script src="https://identity.netlify.com/v1/netlify-identity-widget.js"></script>

<link rel="stylesheet" href="https://cdnjs.cloudflare.com/ajax/libs/font-awesome/6.4.0/css/all.min.css">


</head>

<body>

<header>


	

</header>

<main>


	<nav class="navbar">
<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>

</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li>
<a href="/fr">
<i class="fas fa-home"></i>

</a>
</li>


<li>
<a href="/fr/bible">

Bible
</a>
</li>


<li>
<a href="/fr/doctrine">

Doctrine
</a>
</li>


<li>
<a href="/fr/spiritualite">

Spirtualité
</a>
</li>


<li>
<a href="/fr/apologetique">

Apologétique
</a>
</li>


<li>
<a href="/fr/contact">

Contact
</a>
</li>


<li>
<a href="/en">
<i class="fas fa-globe"></i>
EN
</a>
</li>


</ul>

</nav>






<nav class="breadcrumb">
<ol>





   

   
      <a href="/fr/">
      <li>
      
         Accueil
      
      </a>
      </li>
   

   
      <a href="/fr/bible/">
      <li>
      
         Bible
      
      </a>
      </li>
   

   
      <a href="/fr/bible/vulgata/">
      <li>
      
         Vulgata
      
      </a>
      </li>
   

   
      <a href="/fr/bible/vulgata/novum-testamentum/">
      <li>
      
         Novum testamentum
      
      </a>
      </li>
   

   
      <a href="/fr/bible/vulgata/novum-testamentum/03-lucas/">
      <li>
      
         03 lucas
      
      </a>
      </li>
   

   
      <a href="/fr/bible/vulgata/novum-testamentum/03-lucas/chap001/">
      <li>
      
         Chap001
      
      </a>
      </li>
   

   


</ol>
</nav>


<h1>Caput 1</h1>

<div class="content">
<article>
<p>1 Quoniam quidem multi conati sunt ordinare narrationem, quæ in nobis completæ sunt, rerum:</p>
<p>2 sicut tradiderunt nobis, qui ab initio ipsi viderunt, et ministri fuerunt sermonis:</p>
<p>3 visum est et mihi, assecuto omnia a principio diligenter, ex ordine tibi scribere, optime Theophile,</p>
<p>4 ut cognoscas eorum verborum, de quibus eruditus es, veritatem.</p>
<p>5 Fuit in diebus Herodis, regis Iudææ, sacerdos quidam nomine Zacharias de vice Abia, et uxor illius de filiabus Aaron, et nomen eius Elisabeth.</p>
<p>6 Erant autem iusti ambo ante Deum, incedentes in omnibus mandatis, et iustificationibus Domini sine querela,</p>
<p>7 et non erat illis filius eo quod esset Elisabeth sterilis, et ambo processissent in diebus suis.</p>
<p>8 Factum est autem, cum sacerdotio fungeretur in ordine vicis suæ ante Deum,</p>
<p>9 secundum consuetudinem sacerdotii, sorte exiit ut incensum poneret, ingressus in templum Domini:</p>
<p>10 et omnis multitudo populi erat orans foris hora incensi.</p>
<p>11 Apparuit autem illi Angelus Domini, stans a dextris altaris incensi.</p>
<p>12 Et Zacharias turbatus est videns, et timor irruit super eum.</p>
<p>13 Ait autem ad illum Angelus: Ne timeas Zacharia, quoniam exaudita est deprecatio tua: et uxor tua Elisabeth pariet tibi filium, et vocabis nomen eius Ioannem:</p>
<p>14 et erit gaudium tibi, et exultatio, et multi in nativitate eius gaudebunt:</p>
<p>15 erit enim magnus coram Domino: et vinum, et siceram non bibet, et Spiritu sancto replebitur adhuc ex utero matris suæ:</p>
<p>16 et multos filiorum Israel convertet ad Dominum Deum ipsorum:</p>
<p>17 et ipse præcedet ante illum in spiritu, et virtute Eliæ: ut convertat corda patrum in filios, et incredulos ad prudentiam iustorum, parare Domino plebem perfectam.</p>
<p>18 Et dixit Zacharias ad Angelum: Unde hoc sciam? ego enim sum senex, et uxor mea processit in diebus suis.</p>
<p>19 Et respondens Angelus dixit ei: Ego sum Gabriel, qui asto ante Deum: et missus sum loqui ad te, et hæc tibi evangelizare.</p>
<p>20 Et ecce eris tacens, et non poteris loqui usque in diem, quo hæc fiant, pro eo quod non credidisti verbis meis, quæ implebuntur in tempore suo.</p>
<p>21 Et erat plebs expectans Zachariam: et mirabantur quod tardaret ipse in templo.</p>
<p>22 Egressus autem non poterat loqui ad illos, et cognoverunt quod visionem vidisset in templo. Et ipse erat innuens illis, et permansit mutus.</p>
<p>23 Et factum est, ut impleti sunt dies officii eius abiit in domum suam:</p>
<p>24 post hos autem dies concepit Elisabeth uxor eius, et occultabat se mensibus quinque, dicens:</p>
<p>25 Quia sic fecit mihi Dominus in diebus, quibus respexit auferre opprobrium meum inter homines.</p>
<p>26 In mense autem sexto, missus est Angelus Gabriel a Deo in civitatem Galilææ, cui nomen Nazareth,</p>
<p>27 ad Virginem desponsatam viro, cui nomen erat Ioseph, de domo David, et nomen virginis Maria.</p>
<p>28 Et ingressus Angelus ad eam dixit: Ave gratia plena: Dominus tecum: Benedicta tu in mulieribus.</p>
<p>29 Quæ cum audisset, turbata est in sermone eius, et cogitabat qualis esset ista salutatio.</p>
<p>30 Et ait Angelus ei: Ne timeas Maria, invenisti enim gratiam apud Deum.</p>
<p>31 ecce concipies in utero, et paries filium, et vocabis nomen eius IESUM.</p>
<p>32 hic erit magnus, et Filius Altissimi vocabitur, et dabit illi Dominus Deus sedem David patris eius: et regnabit in domo Iacob in æternum,</p>
<p>33 et regni eius non erit finis.</p>
<p>34 Dixit autem Maria ad Angelum: Quomodo fiet istud, quoniam virum non cognosco?</p>
<p>35 Et respondens Angelus dixit ei: Spiritus sanctus superveniet in te, et virtus Altissimi obumbrabit tibi. Ideoque et quod nascetur ex te Sanctum, vocabitur Filius Dei.</p>
<p>36 Et ecce Elisabeth cognata tua, et ipsa concepit filium in senectute sua: et hic mensis sextus est illi, quæ vocatur sterilis:</p>
<p>37 quia non erit impossibile apud Deum omne verbum.</p>
<p>38 Dixit autem Maria: Ecce ancilla Domini, fiat mihi secundum verbum tuum. Et discessit ab illa Angelus.</p>
<p>39 Exurgens autem Maria in diebus illis abiit in montana cum festinatione, in civitatem Iuda:</p>
<p>40 Et intravit in domum Zachariæ, et salutavit Elisabeth.</p>
<p>41 Et factum est, ut audivit salutationem Mariæ Elisabeth, exultavit infans in utero eius: et repleta est Spiritu sancto Elisabeth:</p>
<p>42 et exclamavit voce magna, et dixit: Benedicta tu inter mulieres, et benedictus fructus ventris tui.</p>
<p>43 Et unde hoc mihi ut veniat mater Domini mei ad me?</p>
<p>44 Ecce enim ut facta est vox salutationis tuæ in auribus meis, exultavit in gaudio infans in utero meo.</p>
<p>45 et beata, quæ credidisti, quoniam perficientur ea, quæ dicta sunt tibi a Domino.</p>
<p>46 Et ait Maria: Magnificat anima mea Dominum:</p>
<p>47 et exultavit spiritus meus in Deo salutari meo.</p>
<p>48 Quia respexit humilitatem ancillæ suæ: ecce enim ex hoc beatam me dicent omnes generationes.</p>
<p>49 Quia fecit mihi magna qui potens est: et sanctum nomen eius.</p>
<p>50 Et misericordia eius a progenie in progenies timentibus eum.</p>
<p>51 Fecit potentiam in brachio suo: dispersit superbos mente cordis sui.</p>
<p>52 Deposuit potentes de sede, et exaltavit humiles.</p>
<p>53 Esurientes implevit bonis: et divites dimisit inanes.</p>
<p>54 Suscepit Israel puerum suum, recordatus misericordiæ suæ.</p>
<p>55 Sicut locutus est ad patres nostros, Abraham, et semini eius in sæcula.</p>
<p>56 Mansit autem Maria cum illa quasi mensibus tribus: et reversa est in domum suam.</p>
<p>57 Elisabeth autem impletum est tempus pariendi, et peperit filium.</p>
<p>58 Et audierunt vicini, et cognati eius quia magnificavit Dominus misericordiam suam cum illa, et congratulabantur ei.</p>
<p>59 Et factum est in die octavo, venerunt circumcidere puerum, et vocabant eum nomine patris sui Zachariam.</p>
<p>60 Et respondens mater eius, dixit: Nequaquam, sed vocabitur Ioannes.</p>
<p>61 Et dixerunt ad illam: Quia nemo est in cognatione tua, qui vocetur hoc nomine.</p>
<p>62 Innuebant autem patri eius, quem vellet vocari eum.</p>
<p>63 Et postulans pugillarem scripsit, dicens: Ioannes est nomen eius. Et mirati sunt universi.</p>
<p>64 Apertum est autem illico os eius, et lingua eius, et loquebatur benedicens Deum.</p>
<p>65 Et factus est timor super omnes vicinos eorum: et super omnia montana Iudææ divulgabantur omnia verba hæc:</p>
<p>66 et posuerunt omnes, qui audierant in corde suo, dicentes: Quis, putas, puer iste erit? Etenim manus Domini erat cum illo.</p>
<p>67 Et Zacharias pater eius repletus est Spiritu sancto: et prophetavit, dicens:</p>
<p>68 Benedictus Dominus Deus Israel, quia visitavit, et fecit redemptionem plebis suæ:</p>
<p>69 Et erexit cornu salutis nobis: in domo David pueri sui.</p>
<p>70 Sicut locutum est per os sanctorum, qui a sæculo sunt, prophetarum eius:</p>
<p>71 Salutem ex inimicis nostris, et de manu omnium, qui oderunt nos:</p>
<p>72 Ad faciendam misericordiam cum patribus nostris: et memorari testamenti sui sancti.</p>
<p>73 Iusiurandum, quod iuravit ad Abraham patrem nostrum, daturum se nobis:</p>
<p>74 Ut sine timore, de manu inimicorum nostrorum liberati, serviamus illi.</p>
<p>75 In sanctitate, et iustitia coram ipso, omnibus diebus nostris.</p>
<p>76 Et tu puer, propheta Altissimi vocaberis: præibis enim ante faciem Domini parare vias eius:</p>
<p>77 Ad dandam scientiam salutis plebi eius: in remissionem peccatorum eorum:</p>
<p>78 Per viscera misericordiæ Dei nostri: in quibus visitavit nos, oriens ex alto:</p>
<p>79 Illuminare his, qui in tenebris, et in umbra mortis sedent: ad dirigendos pedes nostros in viam pacis.</p>
<p>80 Puer autem crescebat, et confortabatur spiritu: et erat in desertis usque in diem ostensionis suæ ad Israel.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references">ICI</a>.</p>


</footer>

<script>
  if (window.netlifyIdentity) {
    window.netlifyIdentity.on("init", (user) => {
      if (!user) {
        window.netlifyIdentity.on("login", () => {
          document.location.href = "/admin/";
        });
      }
    });
  }
</script>

</body>
</html>
