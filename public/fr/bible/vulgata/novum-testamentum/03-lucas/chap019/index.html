<!DOCTYPE html>
<html>

<head>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/pagination.css">




<link rel="stylesheet" href="/css/postnav.css">




<link rel="stylesheet" href="/css/style.css">






<script src="/js/nav.js" defer></script>



<script src="https://identity.netlify.com/v1/netlify-identity-widget.js"></script>

<link rel="stylesheet" href="https://cdnjs.cloudflare.com/ajax/libs/font-awesome/6.4.0/css/all.min.css">


</head>

<body>

<header>


	

</header>

<main>


	<nav class="navbar">
<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>

</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li>
<a href="/fr">
<i class="fas fa-home"></i>

</a>
</li>


<li>
<a href="/fr/bible">

Bible
</a>
</li>


<li>
<a href="/fr/doctrine">

Doctrine
</a>
</li>


<li>
<a href="/fr/spiritualite">

Spirtualité
</a>
</li>


<li>
<a href="/fr/apologetique">

Apologétique
</a>
</li>


<li>
<a href="/fr/contact">

Contact
</a>
</li>


<li>
<a href="/en">
<i class="fas fa-globe"></i>
EN
</a>
</li>


</ul>

</nav>






<nav class="breadcrumb">
<ol>





   

   
      <a href="/fr/">
      <li>
      
         Accueil
      
      </a>
      </li>
   

   
      <a href="/fr/bible/">
      <li>
      
         Bible
      
      </a>
      </li>
   

   
      <a href="/fr/bible/vulgata/">
      <li>
      
         Vulgata
      
      </a>
      </li>
   

   
      <a href="/fr/bible/vulgata/novum-testamentum/">
      <li>
      
         Novum testamentum
      
      </a>
      </li>
   

   
      <a href="/fr/bible/vulgata/novum-testamentum/03-lucas/">
      <li>
      
         03 lucas
      
      </a>
      </li>
   

   
      <a href="/fr/bible/vulgata/novum-testamentum/03-lucas/chap019/">
      <li>
      
         Chap019
      
      </a>
      </li>
   

   


</ol>
</nav>


<h1>Caput 19</h1>

<div class="content">
<article>
<p>1 Et ingressus perambulabat Iericho.</p>
<p>2 Et ecce vir nomine Zachæus: et hic princeps erat publicanorum, et ipse dives:</p>
<p>3 et quærebat videre Iesum, quis esset: et non poterat præ turba, quia statura pusillus erat.</p>
<p>4 Et præcurrens ascendit in arborem sycomorum ut videret eum: quia inde erat transiturus.</p>
<p>5 Et cum venisset ad locum, suspiciens Iesus vidit illum, et dixit ad eum: Zachæe festinans descende: quia hodie in domo tua oportet me manere.</p>
<p>6 Et festinans descendit, et excepit illum gaudens.</p>
<p>7 Et cum viderent omnes, murmurabant, dicentes quod ad hominem peccatorem divertisset.</p>
<p>8 Stans autem Zachæus, dixit ad Dominum: Ecce dimidium bonorum meorum, Domine, do pauperibus: et si quid aliquem defraudavi, reddo quadruplum.</p>
<p>9 Ait Iesus ad eum: Quia hodie salus domui huic facta est: eo quod et ipse filius sit Abrahæ.</p>
<p>10 Venit enim Filius hominis quærere, et salvum facere quod perierat.</p>
<p>11 Hæc illis audientibus adiiciens, dixit parabolam, eo quod esset prope Ierusalem: et quia existimarent quod confestim regnum Dei manifestaretur.</p>
<p>12 Dixit ergo: Homo quidam nobilis abiit in regionem longinquam accipere sibi regnum, et reverti.</p>
<p>13 Vocatis autem decem servis suis, dedit eis decem mnas, et ait ad illos: Negotiamini dum venio.</p>
<p>14 Cives autem eius oderant eum: et miserunt legationem post illum, dicentes: Nolumus hunc regnare super nos.</p>
<p>15 Et factum est ut rediret accepto regno: et iussit vocari servos, quibus dedit pecuniam, ut sciret quantum quisque negotiatus esset.</p>
<p>16 Venit autem primus dicens: Domine, mna tua decem mnas acquisivit.</p>
<p>17 Et ait illi: Euge bone serve, quia in modico fuisti fidelis, eris potestatem habens super decem civitates.</p>
<p>18 Et alter venit, dicens: Domine, mna tua fecit quinque mnas.</p>
<p>19 Et huic ait: Et tu esto super quinque civitates.</p>
<p>20 Et alter venit, dicens: Domine, ecce mna tua, quam habui repositam in sudario:</p>
<p>21 timui enim te, quia homo austerus es: tollis quod non posuisti, et metis quod non seminasti.</p>
<p>22 Dicit ei: De ore tuo te iudico serve nequam. sciebas quod ego homo austerus sum, tollens quod non posui, et metens quod non seminavi:</p>
<p>23 et quare non dedisti pecuniam meam ad mensam, ut ego veniens cum usuris utique exegissem illam?</p>
<p>24 Et astantibus dixit: Auferte ab illo mnam, et date illi, qui decem mnas habet.</p>
<p>25 Et dixerunt ei: Domine, habet decem mnas.</p>
<p>26 Dico autem vobis, quia omni habenti dabitur, et abundabit: ab eo autem, qui non habet, et quod habet auferetur ab eo.</p>
<p>27 Verumtamen inimicos meos illos, qui noluerunt me regnare super se, adducite huc: et interficite ante me.</p>
<p>28 Et his dictis, præcedebat ascendens Ierosolymam.</p>
<p>29 Et factum est, cum appropinquasset ad Bethphage, et Bethaniam ad montem, qui vocatur Oliveti, misit duos discipulos suos,</p>
<p>30 dicens: Ite in castellum, quod contra est: in quod introeuntes, invenietis pullum asinæ alligatum, cui nemo umquam hominum sedit: solvite illum, et adducite.</p>
<p>31 Et si quis vos interrogaverit: Quare solvitis? sic dicetis ei: Quia Dominus operam eius desiderat.</p>
<p>32 Abierunt autem qui missi erant: et invenerunt, sicut dixit illis, stantem pullum.</p>
<p>33 Solventibus autem illis pullum, dixerunt domini eius ad illos: Quid solvitis pullum?</p>
<p>34 At illi dixerunt: Quia Dominus eum necessarium habet.</p>
<p>35 Et duxerunt illum ad Iesum. Et iacentes vestimenta sua supra pullum, imposuerunt Iesum.</p>
<p>36 Eunte autem illo, substernebant vestimenta sua in via.</p>
<p>37 Et cum appropinquaret iam ad descensum Montis oliveti, cœperunt omnes turbæ discipulorum gaudentes laudare Deum voce magna super omnibus, quas viderant, virtutibus,</p>
<p>38 dicentes: Benedictus, qui venit rex in nomine Domini, pax in cælo, et gloria in excelsis.</p>
<p>39 Et quidam Pharisæorum de turbis, dixerunt ad illum: Magister, increpa discipulos tuos.</p>
<p>40 Quibus ipse ait: Dico vobis, quia si hi tacuerint, lapides clamabunt.</p>
<p>41 Et ut appropinquavit, videns civitatem flevit super illam, dicens:</p>
<p>42 Quia si cognovisses et tu, et quidem in hac die tua, quæ ad pacem tibi, nunc autem abscondita sunt ab oculis tuis.</p>
<p>43 Quia venient dies in te: et circumdabunt te inimici tui vallo, et circumdabunt te: et coangustabunt te undique:</p>
<p>44 et ad terram prosternent te, et filios tuos, qui in te sunt, et non relinquent in te lapidem super lapidem: eo quod non cognoveris tempus visitationis tuæ.</p>
<p>45 Et ingressus in templum, cœpit eiicere vendentes in illo, et ementes,</p>
<p>46 dicens illis: Scriptum est: Quia domus mea domus orationis est. Vos autem fecistis illam speluncam latronum.</p>
<p>47 Et erat docens quotidie in templo. Principes autem sacerdotum, et Scribæ, et Princeps plebis quærebant illum perdere:</p>
<p>48 et non inveniebant quid facerent illi. Omnis enim populus suspensus erat, audiens illum.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

<script>
  if (window.netlifyIdentity) {
    window.netlifyIdentity.on("init", (user) => {
      if (!user) {
        window.netlifyIdentity.on("login", () => {
          document.location.href = "/admin/";
        });
      }
    });
  }
</script>


</body>
</html>
