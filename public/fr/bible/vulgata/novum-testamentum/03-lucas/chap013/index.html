<!DOCTYPE html>
<html>

<head>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/style.css">






<script src="/js/nav.js" defer></script>



<script src="https://identity.netlify.com/v1/netlify-identity-widget.js"></script>

<link rel="stylesheet" href="https://cdnjs.cloudflare.com/ajax/libs/font-awesome/6.4.0/css/all.min.css">


</head>

<body>

<header>


	

</header>

<main>


	<nav class="navbar">
<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>

</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li>
<a href="/fr">
<i class="fas fa-home"></i>

</a>
</li>


<li>
<a href="/fr/bible">

Bible
</a>
</li>


<li>
<a href="/fr/doctrine">

Doctrine
</a>
</li>


<li>
<a href="/fr/spiritualite">

Spirtualité
</a>
</li>


<li>
<a href="/fr/apologetique">

Apologétique
</a>
</li>


<li>
<a href="/fr/contact">

Contact
</a>
</li>


<li>
<a href="/en">

EN
</a>
</li>


</ul>

</nav>





<h1>Caput 13</h1>

<div class="content">
<article>
<p>1 Aderant autem quidam ipso in tempore, nunciantes illi de Galilæis, quorum sanguinem Pilatus miscuit cum sacrificiis eorum.</p>
<p>2 Et respondens dixit illis: Putatis quod hi Galilæi præ omnibus Galilæis peccatores fuerint, quia talia passi sunt?</p>
<p>3 Non, dico vobis: sed nisi pœnitentiam habueritis, omnes similiter peribitis.</p>
<p>4 Sicut illi decem et octo, supra quos cecidit turris in Siloe, et occidit eos: putatis quia et ipsi debitores fuerint præter omnes homines habitantes in Ierusalem?</p>
<p>5 Non, dico vobis: sed si pœnitentiam non egeritis, omnes similiter peribitis.</p>
<p>6 Dicebat autem et hanc similitudinem: Arborem fici habebat quidam plantatam in vinea sua, et venit quærens fructum in illa, et non invenit.</p>
<p>7 Dixit autem ad cultorem vineæ: Ecce anni tres sunt ex quo venio quærens fructum in ficulnea hac, et non invenio: succide ergo illam: ut quid etiam terram occupat?</p>
<p>8 At ille respondens, dicit illi: Domine dimitte illam et hoc anno, usque dum fodiam circa illam, et mittam stercora:</p>
<p>9 et siquidem fecerit fructum: sin autem, in futurum succides eam.</p>
<p>10 Erat autem docens in synagoga eorum sabbatis.</p>
<p>11 Et ecce mulier, quæ habebat spiritum infirmitatis annis decem et octo: et erat inclinata, nec omnino poterat sursum respicere.</p>
<p>12 Quam cum videret Iesus, vocavit eam ad se, et ait illi: Mulier, dimissa es ab infirmitate tua.</p>
<p>13 Et imposuit illi manus, et confestim erecta est, et glorificabat Deum.</p>
<p>14 Respondens autem archisynagogus, indignans quia sabbato curasset Iesus: dicebat turbæ: Sex dies sunt, in quibus oportet operari: in his ergo venite, et curamini, et non in die sabbati.</p>
<p>15 Respondens autem ad illum Dominus dixit: Hypocritæ, unusquisque vestrum sabbato non solvit bovem suum, aut asinum a præsepio, et ducit adaquare?</p>
<p>16 Hanc autem filiam Abrahæ, quam alligavit satanas, ecce decem et octo annis non oportuit solvi a vinculo isto die sabbati?</p>
<p>17 Et cum hæc diceret, erubescebant omnes adversarii eius: et omnis populus gaudebat in universis, quæ gloriose fiebant ab eo.</p>
<p>18 Dicebat ergo: Cui simile est regnum Dei, et cui simile æstimabo illud?</p>
<p>19 Simile est grano sinapis, quod acceptum homo misit in hortum suum, et crevit, et factum est in arborem magnam: et volucres cæli requieverunt in ramis eius.</p>
<p>20 Et iterum dixit: Cui simile æstimabo regnum Dei?</p>
<p>21 Simile est fermento, quod acceptum mulier abscondit in farinæ sata tria, donec fermentaretur totum.</p>
<p>22 Et ibat per civitates, et castella docens, et iter faciens in Ierusalem.</p>
<p>23 Ait autem illi quidam: Domine, si pauci sunt, qui salvantur? Ipse autem dixit ad illos:</p>
<p>24 Contendite intrare per angustam portam: quia multi, dico vobis, quærent intrare, et non poterunt.</p>
<p>25 Cum autem intraverit paterfamilias, et clauserit ostium, incipietis foris stare, et pulsare ostium, dicentes: Domine, aperi nobis: et respondens dicet vobis: Nescio vos unde sitis:</p>
<p>26 tunc incipietis dicere: Manducavimus coram te, et bibimus, et in plateis nostris docuisti.</p>
<p>27 Et dicet vobis: Nescio vos unde sitis: discedite a me omnes operarii iniquitatis.</p>
<p>28 Ibi erit fletus, et stridor dentium: cum videritis Abraham, et Isaac, et Iacob, et omnes Prophetas in regno Dei, vos autem expelli foras.</p>
<p>29 Et venient ab Oriente, et Occidente, et Aquilone, et Austro, et accumbent in regno Dei.</p>
<p>30 Et ecce sunt novissimi qui erunt primi, et sunt primi qui erunt novissimi.</p>
<p>31 In ipsa die accesserunt quidam Pharisæorum, dicentes illi: Exi, et vade hinc: quia Herodes vult te occidere.</p>
<p>32 Et ait illis: Ite, et dicite vulpi illi: Ecce eiicio dæmonia, et sanitates perficio hodie, et cras, et tertia die consummor.</p>
<p>33 Verumtamen oportet me hodie et cras et sequenti die ambulare: quia non capit prophetam perire extra Ierusalem.</p>
<p>34 Ierusalem, Ierusalem, quæ occidis Prophetas, et lapidas eos, qui mittuntur ad te, quoties volui congregare filios tuos quemadmodum avis nidum suum sub pennis, et noluisti?</p>
<p>35 Ecce relinquetur vobis domus vestra deserta. Dico autem vobis, quia non videbitis me donec veniat cum dicetis: Benedictus, qui venit in nomine Domini.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>


<script>
  if (window.netlifyIdentity) {
    window.netlifyIdentity.on("init", user => {
      if (!user) {
        window.netlifyIdentity.on("login", () => {
          document.location.href = "/admin/";
        });
      }
    });
  }
</script>

</body>
</html>
