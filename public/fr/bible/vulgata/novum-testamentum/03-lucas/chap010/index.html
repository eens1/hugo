<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6a8d21ce5459fffddbe627d9e9a4631f2723273e9398a416f2d2189bd8e13e9d.css" integrity="sha256-ao0hzlRZ//3b5ifZ6aRjHycjJz6TmKQW8tIYm9jhPp0=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/en/contact">Contact</a></li>

<li><a href="/en">English</a></li>

</ul>

</nav>





<h1>Caput 10</h1>

<div class="content">
<article>
<p>1 Post hæc autem designavit Dominus et alios septuaginta duos. et misit illos binos ante faciem suam in omnem civitatem, et locum, quo erat ipse venturus.</p>
<p>2 Et dicebat illis: Messis quidem multa, operarii autem pauci. Rogate ergo dominum messis ut mittat operarios in messem suam.</p>
<p>3 Ite: ecce ego mitto vos sicut agnos inter lupos.</p>
<p>4 Nolite portare sacculum, neque peram, neque calceamenta, et neminem per viam salutaveritis.</p>
<p>5 In quamcumque domum intraveritis, primum dicite: Pax huic domui:</p>
<p>6 et si ibi fuerit filius pacis, requiescet super illum pax vestra: sin autem, ad vos revertetur.</p>
<p>7 In eadem autem domo manete edentes, et bibentes quæ apud illos sunt: dignus est enim operarius mercede sua. Nolite transire de domo in domum.</p>
<p>8 Et in quamcumque civitatem intraveritis, et susceperint vos, manducate quæ apponuntur vobis:</p>
<p>9 et curate infirmos, qui in illa sunt, et dicite illis: Appropinquavit in vos regnum Dei.</p>
<p>10 In quamcumque autem civitatem intraveritis, et non susceperint vos, exeuntes in plateas eius, dicite:</p>
<p>11 Etiam pulverem, qui adhæsit nobis de civitate vestra, extergimus in vos: tamen hoc scitote, quia appropinquavit regnum Dei.</p>
<p>12 Dico vobis, quia Sodomis in die illa remissius erit, quam illi civitati.</p>
<p>13 Væ tibi Corozain, væ tibi Bethsaida: quia si in Tyro, et Sidone factæ fuissent virtutes, quæ factæ sunt in vobis, olim in cilicio, et cinere sedentes pœniterent.</p>
<p>14 Verumtamen Tyro, et Sidoni remissius erit in iudicio, quam vobis.</p>
<p>15 Et tu Capharnaum usque ad cælum exaltata, usque ad infernum demergeris.</p>
<p>16 Qui vos audit, me audit: et qui vos spernit, me spernit. Qui autem me spernit, spernit eum, qui misit me.</p>
<p>17 Reversi sunt autem septuaginta duo cum gaudio, dicentes: Domine, etiam dæmonia subiiciuntur nobis in nomine tuo.</p>
<p>18 Et ait illis: Videbam satanam sicut fulgor de cælo cadentem.</p>
<p>19 Ecce dedi vobis potestatem calcandi supra serpentes, et scorpiones, et super omnem virtutem inimici: et nihil vobis nocebit.</p>
<p>20 Verumtamen in hoc nolite gaudere quia spiritus vobis subiiciuntur: gaudete autem, quod nomina vestra scripta sunt in cælis.</p>
<p>21 In ipsa hora exultavit Spiritu sancto, et dixit: Confiteor tibi pater, Domine cæli et terræ, quod abscondisti hæc a sapientibus, et prudentibus, et revelasti ea parvulis. Etiam Pater: quoniam sic placuit ante te.</p>
<p>22 Omnia mihi tradita sunt a Patre meo. Et nemo scit quis sit Filius, nisi Pater: et quis sit Pater, nisi Filius, et cui voluerit Filius revelare.</p>
<p>23 Et conversus ad discipulos suos, dixit: Beati oculi, qui vident quæ vos videtis.</p>
<p>24 Dico enim vobis, quod multi prophetæ, et reges voluerunt videre quæ vos videtis, et non viderunt: et audire quæ auditis, et non audierunt.</p>
<p>25 Et ecce quidam Legisperitus surrexit tentans illum, et dicens: Magister, quid faciendo vitam æternam possidebo?</p>
<p>26 At ille dixit ad eum: In lege quid scriptum est? quomodo legis?</p>
<p>27 Ille respondens dixit: Diliges Dominum Deum tuum ex toto corde tuo, et ex tota anima tua, et ex omnibus virtutibus tuis, et ex omni mente tua: et proximum tuum sicut teipsum.</p>
<p>28 Dixitque illi: Recte respondisti: hoc fac, et vives.</p>
<p>29 Ille autem volens iustificare seipsum, dixit ad Iesum: Et quis est meus proximus?</p>
<p>30 Suscipiens autem Iesus, dixit: Homo quidam descendebat ab Ierusalem in Iericho, et incidit in latrones, qui etiam despoliaverunt eum: et plagis impositis abierunt semivivo relicto.</p>
<p>31 Accidit autem ut sacerdos quidam descenderet eadem via: et viso illo præterivit.</p>
<p>32 Similiter et Levita, cum esset secus locum, et videret eum, pertransiit.</p>
<p>33 Samaritanus autem quidam iter faciens, venit secus eum: et videns eum, misericordia motus est.</p>
<p>34 Et appropians alligavit vulnera eius, infundens oleum, et vinum: et imponens illum in iumentum suum, duxit in stabulum, et curam eius egit.</p>
<p>35 Et altera die protulit duos denarios, et dedit stabulario, et ait: Curam illius habe: et quodcumque supererogaveris, ego cum rediero reddam tibi.</p>
<p>36 Quis horum trium videtur tibi proximus fuisse illi, qui incidit in latrones?</p>
<p>37 At ille dixit: Qui fecit misericordiam in illum. Et ait illi Iesus: Vade, et tu fac similiter.</p>
<p>38 Factum est autem, dum irent, et ipse intravit in quoddam castellum: et mulier quædam Martha nomine, excepit illum in domum suam,</p>
<p>39 et huic erat soror nomine Maria, quæ etiam sedens secus pedes Domini, audiebat verbum illius.</p>
<p>40 Martha autem satagebat circa frequens ministerium: quæ stetit, et ait: Domine, non est tibi curæ quod soror mea reliquit me solam ministrare? dic ergo illi, ut me adiuvet.</p>
<p>41 Et respondens dixit illis Dominus: Martha, Martha, sollicita es, et turbaris erga plurima.</p>
<p>42 Porro unum est necessarium. Maria optimam partem elegit, quæ non auferetur ab ea.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
