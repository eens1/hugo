<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6a8d21ce5459fffddbe627d9e9a4631f2723273e9398a416f2d2189bd8e13e9d.css" integrity="sha256-ao0hzlRZ//3b5ifZ6aRjHycjJz6TmKQW8tIYm9jhPp0=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/en/contact">Contact</a></li>

<li><a href="/en">English</a></li>

</ul>

</nav>





<h1>Caput 14</h1>

<div class="content">
<article>
<p>1 Et factum est cum intraret Iesus in domum cuiusdam principis Pharisæorum sabbato manducare panem, et ipsi observabant eum.</p>
<p>2 Et ecce homo quidam hydropicus erat ante illum.</p>
<p>3 Et respondens Iesus dixit ad Legisperitos, et Pharisæos, dicens: Si licet sabbato curare?</p>
<p>4 At illi tacuerunt. Ipse vero apprehensum sanavit eum, ac dimisit.</p>
<p>5 Et respondens ad illos dixit: Cuius vestrum asinus, aut bos in puteum cadet, et non continuo extrahet illum die sabbati?</p>
<p>6 Et non poterant ad hæc respondere illi.</p>
<p>7 Dicebat autem et ad invitatos parabolam, intendens quomodo primos accubitus eligerent, dicens ad illos:</p>
<p>8 Cum invitatus fueris ad nuptias, non discumbas in primo loco, ne forte honoratior te sit invitatus ab illo,</p>
<p>9 et veniens is, qui te et illum vocavit, dicat tibi: Da huic locum: et tunc incipias cum rubore novissimum locum tenere.</p>
<p>10 sed cum vocatus fueris, vade, recumbe in novissimo loco: ut, cum venerit qui te invitavit, dicat tibi: Amice, ascende superius. Tunc erit tibi gloria coram simul discumbentibus:</p>
<p>11 quia omnis, qui se exaltat, humiliabitur: et qui se humiliat, exaltabitur.</p>
<p>12 Dicebat autem et ei, qui invitaverat: Cum facis prandium, aut cœnam, noli vocare amicos tuos, neque fratres tuos, neque cognatos, neque vicinos divites: ne forte te et ipsi reinvitent, et fiat tibi retributio.</p>
<p>13 sed cum facis convivium, voca pauperes, debiles, claudos, et cæcos:</p>
<p>14 et beatus eris, quia non habent retribuere tibi: retribuetur enim tibi in resurrectione iustorum.</p>
<p>15 Hæc cum audisset quidam de simul discumbentibus, dixit illi: Beatus, qui manducabit panem in regno Dei.</p>
<p>16 At ipse dixit ei: Homo quidam fecit cœnam magnam, et vocavit multos.</p>
<p>17 Et misit servum suum hora cœnæ dicere invitatis ut venirent, quia iam parata sunt omnia.</p>
<p>18 Et cœperunt simul omnes excusare. Primus dixit ei: Villam emi, et necesse habeo exire, et videre illam: rogo te habe me excusatum.</p>
<p>19 Et alter dixit: Iuga boum emi quinque, et eo probare illa: rogo te habe me excusatum.</p>
<p>20 Et alius dixit: Uxorem duxi, et ideo non possum venire.</p>
<p>21 Et reversus servus nunciavit hæc domino suo. Tunc iratus paterfamilias, dixit servo suo: Exi cito in plateas, et vicos civitatis: et pauperes, ac debiles, et cæcos, et claudos introduc huc.</p>
<p>22 Et ait servus: Domine, factum est ut imperasti, et adhuc locus est.</p>
<p>23 Et ait dominus servo: Exi in vias, et sepes: et compelle intrare, ut impleatur domus mea.</p>
<p>24 Dico autem vobis quod nemo virorum illorum, qui vocati sunt, gustabit cœnam meam.</p>
<p>25 Ibant autem turbæ multæ cum eo: et conversus dixit ad illos:</p>
<p>26 Si quis venit ad me, et non odit patrem suum, et matrem, et uxorem, et filios, et fratres, et sorores, adhuc autem et animam suam, non potest meus esse discipulus.</p>
<p>27 Et qui non baiulat crucem suam, et venit post me, non potest meus esse discipulus.</p>
<p>28 Quis enim ex vobis volens turrim ædificare, non prius sedens computat sumptus, qui necessarii sunt, si habeat ad perficiendum,</p>
<p>29 ne, posteaquam posuerit fundamentum, et non potuerit perficere, omnes, qui vident, incipiant illudere ei,</p>
<p>30 dicentes: Quia hic homo cœpit ædificare, et non potuit consummare?</p>
<p>31 Aut quis rex iturus committere bellum adversus alium regem, non sedens prius cogitat, si possit cum decem millibus occurrere ei, qui cum viginti millibus venit ad se?</p>
<p>32 alioquin adhuc illo longe agente, legationem mittens rogat ea, quæ pacis sunt.</p>
<p>33 Sic ergo omnis ex vobis, qui non renunciat omnibus, quæ possidet, non potest meus esse discipulus.</p>
<p>34 Bonum est sal. Si autem sal evanuerit, in quo condietur?</p>
<p>35 Neque in terram, neque in sterquilinium utile est, sed foras mittetur. Qui habet aures audiendi, audiat.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
