<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/style.css">






<script src="/js/nav.js" defer></script>



<script src="https://identity.netlify.com/v1/netlify-identity-widget.js"></script>

<link rel="stylesheet" href="https://cdnjs.cloudflare.com/ajax/libs/font-awesome/6.4.0/css/all.min.css">


</head>

<body>

<header>


	

</header>

<main>


	<nav class="navbar">
<div class="logo">
<a href="/">
<img src="/images/logo.svg" alt="Extra Ecclesia Nulla Salus">
</a>

</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


</ul>

</nav>





<h1>Caput 2</h1>

<div class="content">
<article>
<p>1 Factum est autem in diebus illis, exiit edictum a Cæsare Augusto ut describeretur universus orbis.</p>
<p>2 Hæc descriptio prima, facta est a præside Syriæ Cyrino:</p>
<p>3 et ibant omnes ut profiterentur singuli in suam civitatem.</p>
<p>4 Ascendit autem et Ioseph a Galilæa de civitate Nazareth in Iudæam in civitatem David, quæ vocatur Bethlehem: eo quod esset de domo, et familia David,</p>
<p>5 ut profiteretur cum Maria desponsata sibi uxore prægnante.</p>
<p>6 Factum est autem, cum essent ibi, impleti sunt dies ut pareret.</p>
<p>7 Et peperit filium suum primogenitum, et pannis eum involvit, et reclinavit eum in præsepio: quia non erat eis locus in diversorio.</p>
<p>8 Et pastores erant in regione eadem vigilantes, et custodientes vigilias noctis super gregem suum.</p>
<p>9 Et ecce angelus Domini stetit iuxta illos, et claritas Dei circumfulsit illos, et timuerunt timore magno.</p>
<p>10 Et dixit illis angelus: Nolite timere: ecce enim evangelizo vobis gaudium magnum, quod erit omni populo:</p>
<p>11 quia natus est vobis hodie Salvator, qui est Christus Dominus in civitate David.</p>
<p>12 Et hoc vobis signum: Invenietis infantem pannis involutum, et positum in præsepio.</p>
<p>13 Et subito facta est cum angelo multitudo militiæ cælestis laudantium Deum, et dicentium:</p>
<p>14 Gloria in altissimis Deo, et in terra pax hominibus bonæ voluntatis.</p>
<p>15 Et factum est, ut discesserunt ab eis Angeli in cælum: pastores loquebantur ad invicem: Transeamus usque Bethlehem, et videamus hoc verbum, quod factum est, quod Dominus ostendit nobis.</p>
<p>16 Et venerunt festinantes: et invenerunt Mariam, et Ioseph, et infantem positum in præsepio.</p>
<p>17 Videntes autem cognoverunt de verbo, quod dictum erat illis de puero hoc.</p>
<p>18 Et omnes, qui audierunt, mirati sunt: et de his, quæ dicta erant a pastoribus ad ipsos.</p>
<p>19 Maria autem conservabat omnia verba hæc, conferens in corde suo.</p>
<p>20 Et reversi sunt pastores glorificantes, et laudantes Deum in omnibus, quæ audierant, et viderant sicut dictum est ad illos.</p>
<p>21 Et postquam consummati sunt dies octo ut circumcideretur puer: vocatum est nomen eius Iesus, quod vocatum est ab angelo prius quam in utero conciperetur.</p>
<p>22 Et postquam impleti sunt dies purgationis eius secundum legem Moysi, tulerunt illum in Ierusalem, ut sisterent eum Domino,</p>
<p>23 sicut scriptum est in lege Domini: Quia omne masculinum adaperiens vulvam, sanctum Domino vocabitur.</p>
<p>24 et ut darent hostiam secundum quod dictum est in lege Domini par turturum, aut duos pullos columbarum.</p>
<p>25 Et ecce homo erat in Ierusalem, cui nomen Simeon, et homo iste iustus, et timoratus, expectans consolationem Israel, et Spiritus sanctus erat in eo.</p>
<p>26 Et responsum acceperat a Spiritu sancto, non visurum se mortem, nisi prius videret Christum Domini.</p>
<p>27 Et venit in spiritu in templum. Et cum inducerent puerum Iesum parentes eius, ut facerent secundum consuetudinem legis pro eo:</p>
<p>28 et ipse accepit eum in ulnas suas, et benedixit Deum, et dixit:</p>
<p>29 Nunc dimittis servum tuum Domine, secundum verbum tuum in pace:</p>
<p>30 Quia viderunt oculi mei salutare tuum,</p>
<p>31 Quod parasti ante faciem omnium populorum.</p>
<p>32 Lumen ad revelationem gentium, et gloriam plebis tuæ Israel.</p>
<p>33 Et erat pater eius et mater mirantes super his, quæ dicebantur de illo.</p>
<p>34 Et benedixit illis Simeon, et dixit ad Mariam matrem eius: Ecce positus est hic in ruinam, et in resurrectionem multorum in Israel: et in signum, cui contradicetur:</p>
<p>35 et tuam ipsius animam pertransibit gladius ut revelentur ex multis cordibus cogitationes.</p>
<p>36 Et erat Anna prophetissa, filia Phanuel, de tribu Aser: hæc processerat in diebus multis, et vixerat cum viro suo annis septem a virginitate sua.</p>
<p>37 Et hæc vidua usque ad annos octoginta quattuor: quæ non discedebat de templo, ieiuniis, et obsecrationibus serviens nocte, ac die.</p>
<p>38 Et hæc, ipsa hora superveniens, confitebatur Domino: et loquebatur de illo omnibus, qui expectabant redemptionem Israel.</p>
<p>39 Et ut perfecerunt omnia secundum legem Domini, reversi sunt in Galilæam in civitatem suam Nazareth.</p>
<p>40 Puer autem crescebat, et confortabatur plenus sapientia: et gratia Dei erat in illo.</p>
<p>41 Et ibant parentes eius per omnes annos in Ierusalem, in die sollemni Paschæ.</p>
<p>42 Et cum factus esset annorum duodecim, ascendentibus illis Ierosolymam secundum consuetudinem diei festi,</p>
<p>43 consummatisque diebus, cum redirent, remansit puer Iesus in Ierusalem, et non cognoverunt parentes eius.</p>
<p>44 Existimantes autem illum esse in comitatu, venerunt iter diei, et requirebant eum inter cognatos, et notos.</p>
<p>45 Et non invenientes, regressi sunt in Ierusalem, requirentes eum.</p>
<p>46 Et factum est, post triduum invenerunt illum in templo sedentem in medio doctorum, audientem illos, et interrogantem eos.</p>
<p>47 Stupebant autem omnes, qui eum audiebant, super prudentia, et responsis eius.</p>
<p>48 Et videntes admirati sunt. Et dixit mater eius ad illum: Fili, quid fecisti nobis sic? ecce pater tuus, et ego dolentes quærebamus te.</p>
<p>49 Et ait ad illos: Quid est quod me quærebatis? nesciebatis quia in his, quæ patris mei sunt, oportet me esse?</p>
<p>50 Et ipsi non intellexerunt verbum, quod locutus est ad eos.</p>
<p>51 Et descendit cum eis, et venit Nazareth: et erat subditus illis. Et mater eius conservabat omnia verba hæc in corde suo.</p>
<p>52 Et Iesus proficiebat sapientia, et ætate, et gratia apud Deum, et homines.</p>

</article>
</div>


</main>

<footer>


	

</footer>


<script>
  if (window.netlifyIdentity) {
    window.netlifyIdentity.on("init", user => {
      if (!user) {
        window.netlifyIdentity.on("login", () => {
          document.location.href = "/admin/";
        });
      }
    });
  }
</script>

</body>
</html>
