<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6a8d21ce5459fffddbe627d9e9a4631f2723273e9398a416f2d2189bd8e13e9d.css" integrity="sha256-ao0hzlRZ//3b5ifZ6aRjHycjJz6TmKQW8tIYm9jhPp0=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 23</h1>

<div class="content">
<article>
<p>1 Et surgens omnis multitudo eorum, duxerunt illum ad Pilatum.</p>
<p>2 Cœperunt autem illum accusare, dicentes: Hunc invenimus subvertentem gentem nostram, et prohibentem tributa dare Cæsari, et dicentem se Christum regem esse.</p>
<p>3 Pilatus autem interrogavit eum, dicens: Tu es rex Iudæorum? At ille respondens ait: Tu dicis.</p>
<p>4 Ait autem Pilatus ad principes sacerdotum, et turbas: Nihil invenio causæ in hoc homine.</p>
<p>5 At illi invalescebant, dicentes: Commovet populum docens per universam Iudæam, incipiens a Galilæa usque huc.</p>
<p>6 Pilatus autem audiens Galilæam, interrogavit si homo Galilæus esset.</p>
<p>7 Et ut cognovit quod de Herodis potestate esset, remisit eum ad Herodem, qui et ipse Ierosolymis erat illis diebus.</p>
<p>8 Herodes autem viso Iesu, gavisus est valde. erat enim cupiens ex multo tempore videre eum, eo quod audierat multa de eo, et sperabat signum aliquod videre ab eo fieri.</p>
<p>9 Interrogabat autem eum multis sermonibus. At ipse nihil illi respondebat.</p>
<p>10 Stabant autem principes sacerdotum, et Scribæ constanter accusantes eum.</p>
<p>11 Sprevit autem illum Herodes cum exercitu suo: et illusit indutum veste alba, et remisit ad Pilatum.</p>
<p>12 Et facti sunt amici Herodes et Pilatus in ipsa die: nam antea inimici erant ad invicem.</p>
<p>13 Pilatus autem convocatis principibus sacerdotum, et magistratibus, et plebe,</p>
<p>14 dixit ad illos: Obtulistis mihi hunc hominem, quasi avertentem populum, et ecce ego coram vobis interrogans, nullam causam inveni in homine isto ex his, in quibus eum accusatis.</p>
<p>15 Sed neque Herodes: nam remisi vos ad illum, et ecce nihil dignum morte actum est ei.</p>
<p>16 Emendatum ergo illum dimittam.</p>
<p>17 Necesse autem habebat dimittere eis per diem festum, unum.</p>
<p>18 Exclamavit autem simul universa turba, dicens: Tolle hunc, et dimitte nobis Barabbam,</p>
<p>19 qui erat propter seditionem quandam factam in civitate et homicidium, missus in carcerem.</p>
<p>20 Iterum autem Pilatus locutus est ad eos, volens dimittere Iesum.</p>
<p>21 At illi succlamabant, dicentes: Crucifige, crucifige eum.</p>
<p>22 Ille autem tertio dixit ad illos: Quid enim mali fecit iste? nullam causam mortis invenio in eo: corripiam ergo illum, et dimittam.</p>
<p>23 At illi instabant vocibus magnis postulantes ut crucifigeretur: et invalescebant voces eorum.</p>
<p>24 Et Pilatus adiudicavit fieri petitionem eorum.</p>
<p>25 Dimisit autem illis eum, qui propter homicidium, et seditionem missus fuerat in carcerem, quem petebant, Iesum vero tradidit voluntati eorum.</p>
<p>26 Et cum ducerent eum, apprehenderunt Simonem quendam Cyrenensem venientem de villa: et imposuerunt illi crucem portare post Iesum.</p>
<p>27 Sequebatur autem illum multa turba populi, et mulierum: quæ plangebant, et lamentabantur eum.</p>
<p>28 Conversus autem ad illas Iesus, dixit: Filiæ Ierusalem, nolite flere super me, sed super vos ipsas flete, et super filios vestros.</p>
<p>29 Quoniam ecce venient dies, in quibus dicent: Beatæ steriles, et ventres, qui non genuerunt, et ubera, quæ non lactaverunt.</p>
<p>30 Tunc incipient dicere montibus: Cadite super nos. et collibus: Operite nos.</p>
<p>31 Quia si in viridi ligno hæc faciunt, in arido quid fiet?</p>
<p>32 Ducebantur autem et alii duo nequam cum eo, ut interficerentur.</p>
<p>33 Et postquam venerunt in locum, qui vocatur Calvariæ, ibi crucifixerunt eum: et latrones, unum a dextris, et alterum a sinistris.</p>
<p>34 Iesus autem dicebat: Pater, dimitte illis: non enim sciunt quid faciunt. Dividentes vero vestimenta eius, miserunt sortes.</p>
<p>35 Et stabat populus spectans, et deridebant eum principes cum eis, dicentes: Alios salvos fecit, se salvum faciat, si hic est Christus Dei electus.</p>
<p>36 Illudebant autem ei et milites accedentes, et acetum offerentes ei,</p>
<p>37 et dicentes: Si tu es rex Iudæorum, salvum te fac.</p>
<p>38 Erat autem et superscriptio scripta super eum litteris Græcis, et Latinis, et Hebraicis: Hic est rex Iudæorum.</p>
<p>39 Unus autem de his, qui pendebant, latronibus, blasphemabat eum, dicens: Si tu es Christus, salvum fac temetipsum, et nos.</p>
<p>40 Respondens autem alter increpabat eum, dicens: Neque tu times Deum, quod in eadem damnatione es.</p>
<p>41 Et nos quidem iuste, nam digna factis recipimus: hic vero nihil mali gessit.</p>
<p>42 Et dicebat ad Iesum: Domine, memento mei, cum veneris in regnum tuum.</p>
<p>43 Et dixit illi Iesus: Amen dico tibi: Hodie mecum eris in paradiso.</p>
<p>44 Erat autem fere hora sexta, et tenebræ factæ sunt in universam terram usque ad horam nonam.</p>
<p>45 Et obscuratus est sol: et velum templi scissum est medium.</p>
<p>46 Et clamans voce magna Iesus ait: Pater in manus tuas commendo spiritum meum. Et hæc dicens, expiravit.</p>
<p>47 Videns autem Centurio quod factum fuerat, glorificavit Deum, dicens: Vere hic homo iustus erat.</p>
<p>48 Et omnis turba eorum, qui simul aderant ad spectaculum istud, et videbant quæ fiebant, percutientes pectora sua revertebantur.</p>
<p>49 Stabant autem omnes noti eius a longe: et mulieres, quæ secutæ eum erant a Galilæa, hæc videntes.</p>
<p>50 Et ecce vir nomine Ioseph, qui erat decurio, vir bonus, et iustus:</p>
<p>51 hic non consenserat consilio, et actibus eorum, ab Arimathæa civitate Iudææ, qui expectabat et ipse regnum Dei.</p>
<p>52 hic accessit ad Pilatum, et petiit corpus Iesu:</p>
<p>53 et depositum involvit sindone, et posuit eum in monumento exciso, in quo nondum quisquam positus fuerat.</p>
<p>54 Et dies erat parasceves, et sabbatum illucescebat.</p>
<p>55 Subsecutæ autem mulieres, quæ cum eo venerant de Galilæa, viderunt monumentum, et quemadmodum positum erat corpus eius.</p>
<p>56 Et revertentes paraverunt aromata, et unguenta: et sabbato quidem siluerunt secundum mandatum.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
