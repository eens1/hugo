<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6be607b103709a5dac3e03cd5386baaa0d87e128e6a17648e9f540c2de2d95a4.css" integrity="sha256-a&#43;YHsQNwml2sPgPNU4a6qg2H4SjmoXZI6fVAwt4tlaQ=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/en/contact">Contact</a></li>

<li><a href="/en">English</a></li>

</ul>

</nav>





<h1>Caput 1</h1>

<p>1 Paulus vinctus Christi Iesu, et Timotheus frater: Philemoni dilecto, et adiutori nostro,</p>
<p>2 et Appiæ sorori charissimæ, et Archippo commilitoni nostro, et Ecclesiæ, quæ in domo tua est.</p>
<p>3 Gratia vobis, et pax a Deo Patre nostro, et Domino Iesu Christo.</p>
<p>4 Gratias ago Deo meo, semper memoriam tui faciens in orationibus meis,</p>
<p>5 audiens charitatem tuam, et fidem, quam habes in Domino Iesu, et in omnes sanctos:</p>
<p>6 ut communicatio fidei tuæ evidens fiat in agnitione omnis operis boni, quod est in vobis in Christo Iesu.</p>
<p>7 Gaudium enim magnum habui, et consolationem in charitate tua: quia viscera sanctorum requieverunt per te, frater.</p>
<p>8 Propter quod multam fiduciam habens in Christo Iesu imperandi tibi quod ad rem pertinet:</p>
<p>9 propter charitatem magis obsecro, cum sis talis, ut Paulus senex, nunc autem et vinctus Iesu Christi:</p>
<p>10 Obsecro te pro meo filio, quem genui in vinculis, Onesimo,</p>
<p>11 qui tibi aliquando inutilis fuit, nunc autem et mihi, et tibi utilis,</p>
<p>12 quem remisi tibi. Tu autem illum, ut mea viscera, suscipe:</p>
<p>13 quem ego volueram mecum detinere, ut pro te mihi ministraret in vinculis Evangelii:</p>
<p>14 sine consilio autem tuo nihil volui facere, uti ne velut ex necessitate bonum tuum esset, sed voluntarium.</p>
<p>15 Forsitan enim ideo discessit ad horam a te, ut æternum illum reciperes:</p>
<p>16 iam non ut servum, sed pro servo charissimum fratrem, maxime mihi: quanto autem magis tibi et in carne, et in Domino?</p>
<p>17 Si ergo habes me socium, suscipe illum sicut me:</p>
<p>18 Si autem aliquid nocuit tibi, aut debet: hoc mihi imputa.</p>
<p>19 Ego Paulus scripsi mea manu: ego reddam, ut non dicam tibi, quod et teipsum mihi debes:</p>
<p>20 ita frater. Ego te fruar in Domino: Refice viscera mea in Domino.</p>
<p>21 Confidens in obedientia tua scripsi tibi: sciens quoniam et super id, quod dico, facies.</p>
<p>22 Simul autem et para mihi hospitium: nam spero per orationes vestras donari me vobis.</p>
<p>23 Salutat te Epaphras concaptivus meus in Christo Iesu,</p>
<p>24 Marcus, Aristarchus, Demas, et Lucas, adiutores mei.</p>
<p>25 Gratia Domini nostri Iesu Christi cum spiritu vestro. Amen.</p>


</main>

<footer>


	

</footer>

</body>
</html>
