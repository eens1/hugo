<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6a8d21ce5459fffddbe627d9e9a4631f2723273e9398a416f2d2189bd8e13e9d.css" integrity="sha256-ao0hzlRZ//3b5ifZ6aRjHycjJz6TmKQW8tIYm9jhPp0=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 4</h1>

<div class="content">
<article>
<p>1 Dico autem: Quanto tempore heres parvulus est, nihil differt a servo, cum sit dominus omnium:</p>
<p>2 sed sub tutoribus, et actoribus est usque ad præfinitum tempus a patre:</p>
<p>3 ita et nos cum essemus parvuli, sub elementis mundi eramus servientes.</p>
<p>4 At ubi venit plenitudo temporis, misit Deus Filium suum factum ex muliere, factum sub lege,</p>
<p>5 ut eos, qui sub lege erant, redimeret, ut adoptionem filiorum reciperemus.</p>
<p>6 Quoniam autem estis filii, misit Deus Spiritum filii sui in corda vestra clamantem: Abba, Pater.</p>
<p>7 Itaque iam non est servus, sed filius: Quod si filius: et heres per Deum.</p>
<p>8 Sed tunc quidem ignorantes Deum, iis, qui natura non sunt dii, serviebatis.</p>
<p>9 Nunc autem cum cognoveritis Deum, immo cogniti sitis a Deo: quomodo convertimini iterum ad infirma, et egena elementa, quibus denuo servire vultis?</p>
<p>10 Dies observatis, et menses, et tempora, et annos.</p>
<p>11 Timeo vos, ne forte sine causa laboraverim in vobis.</p>
<p>12 Estote sicut ego, quia et ego sicut vos: fratres obsecro vos. Nihil me læsistis.</p>
<p>13 Scitis autem quia per infirmitatem carnis evangelizavi vobis iampridem: et tentationem vestram in carne mea</p>
<p>14 non sprevistis, neque respuistis: sed sicut Angelum Dei excepistis me, sicut Christum Iesum.</p>
<p>15 Ubi est ergo beatitudo vestra? Testimonium enim perhibeo vobis, quia, si fieri posset, oculos vestros eruissetis, et dedissetis mihi.</p>
<p>16 Ergo inimicus vobis factus sum, verum dicens vobis?</p>
<p>17 Æmulantur vos non bene: sed excludere vos volunt, ut illos æmulemini.</p>
<p>18 Bonum autem æmulamini in bono semper: et non tantum cum præsens sum apud vos.</p>
<p>19 Filioli mei, quos iterum parturio, donec formetur Christus in vobis.</p>
<p>20 Vellem autem esse apud vos modo, et mutare vocem meam: quoniam confundor in vobis.</p>
<p>21 Dicite mihi qui sub lege vultis esse: legem non legistis?</p>
<p>22 Scriptum est enim: Quoniam Abraham duos filios habuit: unum de ancilla, et unum de libera.</p>
<p>23 Sed qui de ancilla, secundum carnem natus est: qui autem de libera, per repromissionem:</p>
<p>24 quæ sunt per allegoriam dicta. Hæc enim sunt duo testamenta. Unum quidem in monte Sina, in servitutem generans: quæ est Agar:</p>
<p>25 Sina enim mons est in Arabia, qui coniunctus est ei, quæ nunc est Ierusalem, et servit cum filiis suis.</p>
<p>26 Illa autem, quæ sursum est Ierusalem, libera est, quæ est mater nostra.</p>
<p>27 Scriptum est enim: Lætare sterilis, quæ non paris: erumpe, et clama, quæ non parturis: quia multi filii desertæ, magis quam eius, quæ habet virum.</p>
<p>28 Nos autem fratres secundum Isaac promissionis filii sumus.</p>
<p>29 Sed quomodo tunc is, qui secundum carnem natus fuerat, persequebatur eum, qui secundum spiritum: ita et nunc.</p>
<p>30 Sed quid dicit Scriptura? Eiice ancillam, et filium eius: non enim heres erit filius ancillæ cum filio liberæ.</p>
<p>31 Itaque, fratres, non sumus ancillæ filii, sed liberæ: qua libertate Christus nos liberavit.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
