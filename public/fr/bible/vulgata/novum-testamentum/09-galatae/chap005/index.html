<!DOCTYPE html>
<html>

<head><script src="/livereload.js?mindelay=10&amp;v=2&amp;port=46169&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/style.css">






<script src="/js/nav.js" defer></script>



<script src="https://identity.netlify.com/v1/netlify-identity-widget.js"></script>


</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 5</h1>

<div class="content">
<article>
<p>1 State, et nolite iterum iugo servitutis contineri.</p>
<p>2 Ecce ego Paulus dico vobis: quoniam si circumcidamini, Christus vobis nihil proderit.</p>
<p>3 Testificor autem rursus omni homini circumcidenti se, quoniam debitor est universæ legis faciendæ.</p>
<p>4 Evacuati estis a Christo, qui in lege iustificamini: a gratia excidistis.</p>
<p>5 Nos enim spiritu ex fide, spem iustitiæ expectamus.</p>
<p>6 Nam in Christo Iesu neque circumcisio aliquid valet, neque præputium: sed fides, quæ per charitatem operatur.</p>
<p>7 Currebatis bene: quis vos impedivit veritati non obedire?</p>
<p>8 Persuasio hæc non est ex eo, qui vocat vos.</p>
<p>9 Modicum fermentum totam massam corrumpit.</p>
<p>10 Ego confido in vobis in Domino, quod nihil aliud sapietis: qui autem conturbat vos, portabit iudicium, quicumque est ille.</p>
<p>11 Ego autem, fratres, si circumcisionem adhuc prædico: quid adhuc persecutionem patior? Ergo evacuatum est scandalum crucis.</p>
<p>12 Utinam et abscindantur qui vos conturbant.</p>
<p>13 Vos enim in libertatem vocati estis fratres: tantum ne libertatem in occasionem detis carnis, sed per charitatem Spiritus servite invicem.</p>
<p>14 Omnis enim lex in uno sermone impletur: Diliges proximum tuum sicut teipsum.</p>
<p>15 Quod si invicem mordetis, et comeditis: videte ne ab invicem consumamini.</p>
<p>16 Dico autem: Spiritu ambulate, et desideria carnis non perficietis.</p>
<p>17 Caro enim concupiscit adversus spiritum: spiritus autem adversus carnem: hæc enim sibi invicem adversantur: ut non quæcumque vultis, illa faciatis.</p>
<p>18 Quod si Spiritu ducimini, non estis sub lege.</p>
<p>19 Manifesta sunt autem opera carnis: quæ sunt fornicatio, immunditia, impudicitia, luxuria,</p>
<p>20 idolorum servitus, veneficia, inimicitiæ, contentiones, æmulationes, iræ, rixæ, dissensiones, sectæ,</p>
<p>21 invidiæ, homicidia, ebrietates, comessationes, et his similia, quæ prædico vobis, sicut prædixi: quoniam qui talia agunt, regnum Dei non consequentur.</p>
<p>22 Fructus autem Spiritus est: charitas, gaudium, pax, patientia, benignitas, bonitas, longanimitas,</p>
<p>23 mansuetudo, fides, modestia, continentia, castitas. Adversus huiusmodi non est lex.</p>
<p>24 Qui autem sunt Christi, carnem suam crucifixerunt cum vitiis, et concupiscentiis.</p>
<p>25 Si spiritu vivimus, spiritu et ambulemus.</p>
<p>26 Non efficiamur inanis gloriæ cupidi, invicem provocantes, invicem invidentes.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>


<script>
  if (window.netlifyIdentity) {
    window.netlifyIdentity.on("init", user => {
      if (!user) {
        window.netlifyIdentity.on("login", () => {
          document.location.href = "/admin/";
        });
      }
    });
  }
</script>

</body>
</html>
