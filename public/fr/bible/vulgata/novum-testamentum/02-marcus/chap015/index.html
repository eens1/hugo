<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/nav.min.b56dad65ffaa5eddcb7e2a783bd4c4e4f5f0f188a51bda3f08187d7ba227ce3d.css" integrity="sha256-tW2tZf&#43;qXt3Lfip4O9TE5PXw8YilG9o/CBh9e6Inzj0=">


<link rel="stylesheet" href="/css/style.min.6a8d21ce5459fffddbe627d9e9a4631f2723273e9398a416f2d2189bd8e13e9d.css" integrity="sha256-ao0hzlRZ//3b5ifZ6aRjHycjJz6TmKQW8tIYm9jhPp0=">





<script src="/js/nav.min.56a50639e4c8e27ced0baa0383c6cfec961bf9b3980043a890a49318a50644b4.js" integrity="sha256-VqUGOeTI4nztC6oDg8bP7JYb&#43;bOYAEOokKSTGKUGRLQ="></script>



</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/en/contact">Contact</a></li>

<li><a href="/en">English</a></li>

</ul>

</nav>





<h1>Caput 15</h1>

<div class="content">
<article>
<p>1 Et confestim, mane consilium facientes summi sacerdotes cum senioribus, et Scribis, et universo concilio, vincientes Iesum, duxerunt, et tradiderunt Pilato.</p>
<p>2 Et interrogavit eum Pilatus: Tu es rex Iudæorum? At ille respondens, ait illi: Tu dicis.</p>
<p>3 Et accusabant eum summi sacerdotes in multis.</p>
<p>4 Pilatus autem rursum interrogavit eum, dicens: Non respondes quidquam? vide in quantis te accusant.</p>
<p>5 Iesus autem amplius nihil respondit, ita ut miraretur Pilatus.</p>
<p>6 Per diem autem festum solebat dimittere illis unum ex vinctis, quemcumque petissent.</p>
<p>7 Erat autem qui dicebatur Barrabas, qui cum seditiosis erat vinctus, qui in seditione fecerat homicidium.</p>
<p>8 Et cum ascendisset turba, cœpit rogare, sicut semper faciebat illis.</p>
<p>9 Pilatus autem respondit eis, et dixit: Vultis dimittam vobis regem Iudæorum?</p>
<p>10 Sciebat enim quod per invidiam tradidissent eum summi sacerdotes.</p>
<p>11 Pontifices autem concitaverunt turbam, ut magis Barabbam dimitteret eis.</p>
<p>12 Pilatus autem iterum respondens, ait illis: Quid ergo vultis faciam regi Iudæorum?</p>
<p>13 At illi iterum clamaverunt: Crucifige eum.</p>
<p>14 Pilatus vero dicebat illis: Quid enim mali fecit? At illi magis clamabant: Crucifige eum.</p>
<p>15 Pilatus autem volens populo satisfacere, dimisit illis Barabbam, et tradidit Iesum flagellis cæsum, ut crucifigeretur.</p>
<p>16 Milites autem duxerunt eum in atrium prætorii, et convocant totam cohortem,</p>
<p>17 et induunt eum purpura, et imponunt ei plectentes spineam coronam.</p>
<p>18 Et cœperunt salutare eum: Ave rex Iudæorum.</p>
<p>19 Et percutiebant caput eius arundine: et conspuebant eum, et ponentes genua, adorabant eum.</p>
<p>20 Et postquam illuserunt ei, exuerunt illum purpura, et induerunt eum vestimentis suis: et educunt illum ut crucifigerent eum.</p>
<p>21 Et angariaverunt prætereuntem quempiam, Simonem Cyrenæum venientem de villa, patrem Alexandri, et Rufi, ut tolleret crucem eius.</p>
<p>22 Et perducunt illum in Golgotha locum: quod est interpretatum Calvariæ locus.</p>
<p>23 Et dabant ei bibere myrrhatum vinum: et non accepit.</p>
<p>24 Et crucifigentes eum, diviserunt vestimenta eius, mittentes sortem super eis, quis quid tolleret.</p>
<p>25 Erat autem hora tertia: et crucifixerunt eum.</p>
<p>26 Et erat titulus causæ eius inscriptus: REX IUDÆORUM.</p>
<p>27 Et cum eo crucifigunt duos latrones: unum a dextris, et alium a sinistris eius.</p>
<p>28 Et impleta est scriptura, quæ dicit: Et cum iniquis reputatus est.</p>
<p>29 Et prætereuntes blasphemabant eum, moventes capita sua, et dicentes: Vah qui destruis templum Dei, et in tribus diebus reædificas:</p>
<p>30 salvum fac temetipsum descendens de cruce.</p>
<p>31 Similiter et summi sacerdotes illudentes, ad alterutrum cum Scribis dicebant: Alios salvos fecit, seipsum non potest salvum facere.</p>
<p>32 Christus rex Israel descendat nunc de cruce, ut videamus, et credamus. Et qui cum eo crucifixi erant, convitiabantur ei.</p>
<p>33 Et facta hora sexta, tenebræ factæ sunt per totam terram usque in horam nonam.</p>
<p>34 Et hora nona exclamavit Iesus voce magna, dicens: Eloi, eloi, lamma sabacthani? quod est interpretatum: Deus meus, Deus meus, ut quid dereliquisti me?</p>
<p>35 Et quidam de circumstantibus audientes, dicebant: Ecce Eliam vocat.</p>
<p>36 Currens autem unus, et implens spongiam aceto, circumponensque calamo, potum dabat ei, dicens: Sinite, videamus si veniat Elias ad deponendum eum.</p>
<p>37 Iesus autem emissa voce magna expiravit.</p>
<p>38 Et velum templi scissum est in duo, a summo usque deorsum.</p>
<p>39 Videns autem Centurio, qui ex adverso stabat, quia sic clamans expirasset, ait: Vere hic homo Filius Dei erat.</p>
<p>40 Erant autem et mulieres de longe aspicientes: inter quas erat Maria Magdalene, et Maria Iacobi minoris, et Ioseph mater, et Salome:</p>
<p>41 et cum esset in Galilæa, sequebantur eum, et ministrabant ei, et aliæ multæ, quæ simul cum eo ascenderant Ierosolymam.</p>
<p>42 Et cum iam sero esset factum (quia erat parasceve, quod est ante sabbatum)</p>
<p>43 venit Ioseph ab Arimathæa nobilis decurio, qui et ipse erat expectans regnum Dei, et audacter introivit ad Pilatum, et petiit corpus Iesu.</p>
<p>44 Pilatus autem mirabatur si iam obiisset. Et accersito centurione, interrogavit eum si iam mortuus esset.</p>
<p>45 Et cum cognovisset a centurione, donavit corpus Ioseph.</p>
<p>46 Ioseph autem mercatus sindonem, et deponens eum involvit sindone, et posuit eum in monumento, quod erat excisum de petra, et advolvit lapidem ad ostium monumenti.</p>
<p>47 Maria autem Magdalene, et Maria Ioseph aspiciebant ubi poneretur.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
