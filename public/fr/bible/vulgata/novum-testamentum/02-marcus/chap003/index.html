<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/style.css">






<script src="/js/nav.js" defer></script>



<script src="https://identity.netlify.com/v1/netlify-identity-widget.js"></script>


</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>

</div>



<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 3</h1>

<div class="content">
<article>
<p>1 Et introivit iterum in synagogam: et erat ibi homo habens manum aridam.</p>
<p>2 Et observabant eum, si sabbatis curaret, ut accusarent illum.</p>
<p>3 Et ait homini habenti manum aridam: Surge in medium.</p>
<p>4 Et dicit eis: Licet sabbatis benefacere, an male? animam salvam facere, an perdere? At illi tacebant.</p>
<p>5 Et circumspiciens eos cum ira, contristatus super cæcitate cordis eorum, dicit homini: Extende manum tuam. Et extendit, et restituta est manus illi.</p>
<p>6 Exeuntes autem Pharisæi, statim cum Herodianis consilium faciebant adversus eum quomodo eum perderent.</p>
<p>7 Iesus autem cum discipulis suis secessit ad mare: et multa turba a Galilæa, et Iudæa secuta est eum,</p>
<p>8 et ab Ierosolymis, et ab Idumæa, et trans Iordanem: et qui circa Tyrum, et Sidonem, multitudo magna, audientes, quæ faciebat, venerunt ad eum.</p>
<p>9 Et dicit discipulis suis ut navicula sibi deserviret propter turbam, ne comprimerent eum.</p>
<p>10 multos enim sanabat ita ut irruerent in eum ut illum tangerent quotquot habebant plagas.</p>
<p>11 Et spiritus immundi, cum illum videbant, procidebant ei: et clamabant dicentes:</p>
<p>12 Tu es Filius Dei. Et vehementer comminabatur eis ne manifestarent illum.</p>
<p>13 Et ascendens in montem vocavit ad se quos voluit ipse: et venerunt ad eum.</p>
<p>14 Et fecit ut essent duodecim cum illo: et ut mitteret eos prædicare.</p>
<p>15 Et dedit illis potestatem curandi infirmitates, et eiiciendi dæmonia.</p>
<p>16 Et imposuit Simoni nomen Petrus:</p>
<p>17 et Iacobum Zebedæi, et Ioannem fratrem Iacobi, et imposuit eis nomina Boanerges, quod est, Filii tonitrui:</p>
<p>18 et Andræam, et Philippum, et Bartholomæum, et Matthæum, et Thomam, et Iacobum Alphæi, et Thaddæum, et Simonem Cananæum,</p>
<p>19 et Iudas Iscariotem, qui et tradidit illum.</p>
<p>20 Et veniunt ad domum: et convenit iterum turba, ita ut non possent neque panem manducare.</p>
<p>21 Et cum audissent sui, exierunt tenere eum: dicebant enim: Quoniam in furorem versus est.</p>
<p>22 Et Scribæ, qui ab Ierosolymis descenderant, dicebant: Quoniam Beelzebub habet, et quia in principe dæmoniorum eiicit dæmonia.</p>
<p>23 Et convocatis eis in parabolis dicebat illis: Quomodo potest satanas satanam eiicere?</p>
<p>24 Et si regnum in se dividatur, non potest regnum illud stare.</p>
<p>25 Et si domus super semetipsam dispertiatur, non potest domus illa stare.</p>
<p>26 Et si satanas consurrexerit in semetipsum, dispertitus est, et non poterit stare, sed finem habet.</p>
<p>27 Nemo potest vasa fortis ingressus in domum diripere, nisi prius fortem alliget, et tunc domum eius diripiet.</p>
<p>28 Amen dico vobis, quoniam omnia dimittentur filiis hominum peccata, et blasphemiæ, quibus blasphemaverint:</p>
<p>29 qui autem blasphemaverit in Spiritum sanctum, non habebit remissionem in æternum, sed reus erit æterni delicti.</p>
<p>30 Quoniam dicebant: Spiritum immundum habet.</p>
<p>31 Et veniunt mater eius et fratres: et foris stantes miserunt ad eum vocantes eum,</p>
<p>32 et sedebat circa eum turba: et dicunt ei: Ecce mater tua, et fratres tui foris quærunt te.</p>
<p>33 Et respondens eis, ait: Quæ est mater mea, et fratres mei?</p>
<p>34 Et circumspiciens eos, qui in circuitu eius sedebant, ait: Ecce mater mea, et fratres mei.</p>
<p>35 Qui enim fecerit voluntatem Dei, hic frater meus, et soror mea, et mater est.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>


<script>
  if (window.netlifyIdentity) {
    window.netlifyIdentity.on("init", user => {
      if (!user) {
        window.netlifyIdentity.on("login", () => {
          document.location.href = "/admin/";
        });
      }
    });
  }
</script>

</body>
</html>
