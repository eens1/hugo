<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/style.css">






<script src="/js/nav.js" defer></script>




</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 10</h1>

<div class="content">
<article>
<p>1 Et inde exurgens venit in fines Iudææ ultra Iordanem: et conveniunt iterum turbæ ad eum: et sicut consueverat, iterum docebat illos.</p>
<p>2 Et accedentes Pharisæi interrogabant eum: Si licet viro uxorem dimittere: tentantes eum.</p>
<p>3 At ille respondens, dixit eis: Quid vobis præcepit Moyses?</p>
<p>4 Qui dixerunt: Moyses permisit libellum repudii scribere, et dimittere.</p>
<p>5 Quibus respondens Iesus, ait: Ad duritiam cordis vestri scripsit vobis præceptum istud.</p>
<p>6 ab initio autem creaturæ masculum, et feminam fecit eos Deus.</p>
<p>7 Propter hoc relinquet homo patrem suum, et matrem, et adhærebit ad uxorem suam:</p>
<p>8 et erunt duo in carne una. Itaque iam non sunt duo, sed una caro.</p>
<p>9 Quod ergo Deus coniunxit, homo non separet.</p>
<p>10 Et in domo iterum discipuli eius de eodem interrogaverunt eum.</p>
<p>11 Et ait illis: Quicumque dimiserit uxorem suam, et aliam duxerit, adulterium committit super eam.</p>
<p>12 Et si uxor dimiserit virum suum, et alii nupserit, mœchatur.</p>
<p>13 Et offerebant illi parvulos ut tangeret illos. Discipuli autem comminabantur offerentibus.</p>
<p>14 Quos cum videret Iesus, indigne tulit, et ait illis: Sinite parvulos venire ad me, et ne prohibueritis eos: talium enim est regnum Dei.</p>
<p>15 Amen dico vobis: Quisquis non receperit regnum Dei velut parvulus, non intrabit in illud.</p>
<p>16 Et complexans eos, et imponens manus super illos, benedicebat eos.</p>
<p>17 Et cum egressus esset in viam, procurrens quidam genu flexo ante eum, rogabat eum: Magister bone, quid faciam ut vitam æternam percipiam?</p>
<p>18 Iesus autem dixit ei: Quid me dicis bonum? Nemo bonus, nisi unus Deus.</p>
<p>19 Præcepta nosti: Ne adulteres, Ne occidas, Ne fureris, Ne falsum testimonium dixeris, Ne fraudem feceris, Honora patrem tuum et matrem.</p>
<p>20 At ille respondens, ait illi: Magister, hæc omnia observavi a iuventute mea.</p>
<p>21 Iesus autem intuitus eum, dilexit eum, et dixit ei: Unum tibi deest: vade, quæcumque habes vende, et da pauperibus, et habebis thesaurum in cælo: et veni, sequere me.</p>
<p>22 Qui contristatus in verbo, abiit mœrens: erat enim habens multas possessiones.</p>
<p>23 Et circumspiciens Iesus, ait discipulis suis: Quam difficile qui pecunias habent, in regnum Dei introibunt!</p>
<p>24 Discipuli autem obstupescebant in verbis eius. At Iesus rursus respondens ait illis: Filioli, quam difficile est, confidentes in pecuniis, in regnum Dei introire!</p>
<p>25 Facilius est, camelum per foramen acus transire, quam divitem intrare in regnum Dei.</p>
<p>26 Qui magis admirabantur, dicentes ad semetipsos: Et quis potest salvus fieri?</p>
<p>27 Et intuens illos Iesus, ait: Apud homines impossibile est, sed non apud Deum: omnia enim possibilia sunt apud Deum.</p>
<p>28 Et cœpit ei Petrus dicere: Ecce nos dimisimus omnia, et secuti sumus te.</p>
<p>29 Respondens Iesus, ait: Amen dico vobis: Nemo est, qui reliquerit domum, aut fratres, aut sorores, aut patrem, aut matrem, aut filios, aut agros propter me, et propter Evangelium,</p>
<p>30 qui non accipiat centies tantum, nunc in tempore hoc: domos, et fratres, et sorores, et matres, et filios, et agros, cum persecutionibus, et in sæculo futuro vitam æternam.</p>
<p>31 Multi autem erunt primi novissimi, et novissimi primi.</p>
<p>32 Erant autem in via ascendentes Ierosolymam: et præcedebat illos Iesus, et stupebant: et sequentes timebant. Et assumens iterum duodecim, cœpit illis dicere quæ essent ei eventura.</p>
<p>33 Quia ecce ascendimus Ierosolymam, et Filius hominis tradetur principibus sacerdotum, et Scribis, et senioribus, et damnabunt eum morte, et tradent eum gentibus:</p>
<p>34 et illudent ei, et conspuent eum, et flagellabunt eum, et interficient eum: et tertia die resurget.</p>
<p>35 Et accedunt ad eum Iacobus, et Ioannes filii Zebedæi, dicentes: Magister, volumus ut quodcumque petierimus, facias nobis.</p>
<p>36 At ille dixit eis: Quid vultis ut faciam vobis?</p>
<p>37 Et dixerunt: Da nobis ut unus ad dexteram tuam, et alius ad sinistram tuam sedeamus in gloria tua.</p>
<p>38 Iesus autem ait eis: Nescitis quid petatis: potestis bibere calicem, quem ego bibo: aut baptismo, quo ego baptizor, baptizari?</p>
<p>39 At illi dixerunt ei: Possumus. Iesus autem ait eis: Calicem quidem, quem ego bibo, bibetis; et baptismo, quo ego baptizor, baptizabimini:</p>
<p>40 sedere autem ad dexteram meam, vel ad sinistram, non est meum dare vobis, sed quibus paratum est.</p>
<p>41 Et audientes decem cœperunt indignari de Iacobo, et Ioanne.</p>
<p>42 Iesus autem vocans eos, ait illis: Scitis quia hi, qui videntur principari gentibus, dominantur eis: et principes eorum potestatem habent ipsorum.</p>
<p>43 Non ita est autem in vobis, sed quicumque voluerit fieri maior, erit vester minister:</p>
<p>44 et quicumque voluerit in vobis primus esse, erit omnium servus.</p>
<p>45 Nam et Filius hominis non venit ut ministraretur ei, sed ut ministraret, et daret animam suam redemptionem pro multis.</p>
<p>46 Et veniunt Iericho: et proficiscente eo de Iericho, et discipulis eius, et plurima multitudine, filius Timæ Bartimæus cæcus, sedebat iuxta viam mendicans.</p>
<p>47 Qui cum audisset quia Iesus Nazarenus est, cœpit clamare, et dicere: Iesu fili David, miserere mei.</p>
<p>48 Et comminabantur ei multi ut taceret. At ille multo magis clamabat: Fili David miserere mei.</p>
<p>49 Et stans Iesus præcepit illum vocari. Et vocant cæcum dicentes ei: Animæquior esto: surge, vocat te.</p>
<p>50 Qui proiecto vestimento suo exiliens, venit ad eum.</p>
<p>51 Et respondens Iesus dixit illi: Quid tibi vis faciam? Cæcus autem dixit ei: Rabboni, ut videam.</p>
<p>52 Iesus autem ait illi: Vade, fides tua te salvum fecit. Et confestim vidit, et sequebatur eum in via.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
