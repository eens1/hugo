<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/style.css">






<script src="/js/nav.js" defer></script>




</head>

<body>

<header>


	

</header>

<main>


	<nav class="navbar">

<div class="logo">
<a href="/fr/">
<img src="/images/logo.svg" alt="Extra Ecclesia Nulla Salus">
</a>
</div>

<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li><a href="/fr">Accueil</a></li>

<li><a href="/fr/blog">Blog</a></li>

<li><a href="/fr/contact">Contact</a></li>

<li><a href="/en">English</a></li>

</ul>

</nav>





<h1>Caput 11</h1>

<div class="content">
<article>
<p>1 Dico ergo: Numquid Deus repulit populum suum? Absit. Nam et ego Israelita sum ex semine Abraham, de tribu Beniamin:</p>
<p>2 Non repulit Deus plebem suam, quam præscivit. An nescitis in Elia quid dicit Scriptura: quemadmodum interpellat Deum adversum Israel?</p>
<p>3 Domine, Prophetas tuos occiderunt, altaria tua suffoderunt: et ego relictus sum solus, et quærunt animam meam.</p>
<p>4 Sed quid dicit illi divinum responsum? Reliqui mihi septem millia virorum, qui non curvaverunt genua ante Baal.</p>
<p>5 Sic ergo et in hoc tempore reliquiæ secundum electionem gratiæ salvæ factæ sunt.</p>
<p>6 Si autem gratia, iam non ex operibus: alioquin gratia iam non est gratia.</p>
<p>7 Quid ergo? quod quærebat Israel, hoc non est consecutus: electio autem consecuta est: ceteri vero excæcati sunt:</p>
<p>8 sicut scriptum est: Dedit illis Deus spiritum compunctionis: oculos ut non videant, et aures ut non audiant, usque in hodiernum diem.</p>
<p>9 Et David dicit: Fiat mensa eorum in laqueum, et in captionem, et in scandalum, et in retributionem illis.</p>
<p>10 Obscurentur oculi eorum ne videant: et dorsum eorum semper incurva.</p>
<p>11 Dico ergo: Numquid sic offenderunt ut caderent? Absit. Sed illorum delicto, salus est Gentibus ut illos æmulentur.</p>
<p>12 Quod si delictum illorum divitiæ sunt mundi, et diminutio eorum divitiæ Gentium: quanto magis plenitudo eorum?</p>
<p>13 Vobis enim dico Gentibus: Quamdiu quidem ego sum Gentium Apostolus, ministerium meum honorificabo,</p>
<p>14 si quomodo ad æmulandum provocem carnem meam, et salvos faciam aliquos ex illis.</p>
<p>15 Si enim amissio eorum, reconciliatio est mundi: quæ assumptio, nisi vita ex mortuis?</p>
<p>16 Quod si delibatio sancta est, et massa: et si radix sancta, et rami.</p>
<p>17 Quod si aliqui ex ramis fracti sunt, tu autem cum oleaster esses, insertus es in illis, et socius radicis, et pinguedinis olivæ factus es,</p>
<p>18 noli gloriari adversus ramos. Quod si gloriaris: non tu radicem portas, sed radix te.</p>
<p>19 Dices ergo: Fracti sunt rami ut ego inserar.</p>
<p>20 Bene: propter incredulitatem fracti sunt. Tu autem fide stas: noli altum sapere, sed time.</p>
<p>21 Si enim Deus naturalibus ramis non pepercit: ne forte nec tibi parcat.</p>
<p>22 Vide ergo bonitatem, et severitatem Dei: in eos quidem, qui ceciderunt, severitatem: in te autem bonitatem Dei, si permanseris in bonitate, alioquin et tu excideris.</p>
<p>23 Sed et illi, si non permanserint in incredulitate, inserentur: potens est enim Deus iterum inserere illos.</p>
<p>24 Nam si tu ex naturali excisus es oleastro, et contra naturam insertus es in bonam olivam: quanto magis ii, qui secundum naturam, inserentur suæ olivæ?</p>
<p>25 Nolo enim vos ignorare fratres mysterium hoc: (ut non sitis vobisipsis sapientes) quia cæcitas ex parte contigit in Israel, donec plenitudo Gentium intraret,</p>
<p>26 et sic omnis Israel salvus fieret, sicut scriptum est: Veniet ex Sion, qui eripiat, et avertat impietatem a Iacob.</p>
<p>27 Et hoc illis a me testamentum: cum abstulero peccata eorum.</p>
<p>28 Secundum Evangelium quidem, inimici propter vos: secundum electionem autem, charissimi propter patres.</p>
<p>29 Sine pœnitentia enim sunt dona, et vocatio Dei.</p>
<p>30 Sicut enim aliquando et vos non credidistis Deo, nunc autem misericordiam consecuti estis propter incredulitatem illorum:</p>
<p>31 ita et isti nunc non crediderunt in vestram misericordiam: ut et ipsi misericordiam consequantur.</p>
<p>32 Conclusit enim Deus omnia in incredulitate: ut omnium misereatur.</p>
<p>33 O altitudo divitiarum sapientiæ, et scientiæ Dei: quam incomprehensibilia sunt iudicia eius, et investigabiles viæ eius!</p>
<p>34 Quis enim cognovit sensum Domini? Aut quis consiliarius eius fuit?</p>
<p>35 Aut quis prior dedit illi, et retribuetur ei?</p>
<p>36 Quoniam ex ipso, et per ipsum, et in ipso sunt omnia: ipsi gloria in sæcula. Amen.</p>

</article>
</div>


</main>

<footer>


	<p>Les références dans les notes de bas de page sont généralement données sous forme condensée. Les références complètes se trouvent <a href="/fr/references.html">ICI</a>.</p>


</footer>

</body>
</html>
