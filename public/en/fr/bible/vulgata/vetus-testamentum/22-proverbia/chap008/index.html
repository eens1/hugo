<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/style.css">






<script src="/js/nav.js" defer></script>



<script src="https://identity.netlify.com/v1/netlify-identity-widget.js"></script>

<link rel="stylesheet" href="https://cdnjs.cloudflare.com/ajax/libs/font-awesome/6.4.0/css/all.min.css">


</head>

<body>

<header>


	

</header>

<main>


	<nav class="navbar">

<div class="logo">
<a href="/en/">
<img src="/images/logo.svg" alt="Extra Ecclesia Nulla Salus">
</a>

</div>



<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li>
<a href="/en">
<i class="fas fa-home"></i>

</a>
</li>


<li>
<a href="/en/bible">

Bible
</a>
</li>


<li>
<a href="/en/doctrine">

Doctrine
</a>
</li>


<li>
<a href="/en/spirituality">

Spirituality
</a>
</li>


<li>
<a href="/en/apologetics">

Apologetics
</a>
</li>


<li>
<a href="/en/contact">

Contact
</a>
</li>


<li>
<a href="/fr">

FR
</a>
</li>


</ul>

</nav>





<h1>Caput 8</h1>

<div class="content">
<article>
<p>1 Numquid non sapientia clamitat, et prudentia dat vocem suam?</p>
<p>2 In summis, excelsisque verticibus supra viam, in mediis semitis stans,</p>
<p>3 iuxta portas civitatis in ipsis foribus loquitur, dicens:</p>
<p>4 O viri, ad vos clamito, et vox mea ad filios hominum.</p>
<p>5 Intelligite parvuli astutiam, et insipientes animadvertite.</p>
<p>6 Audite, quoniam de rebus magnis locutura sum: et aperientur labia mea, ut recta prædicent.</p>
<p>7 Veritatem meditabitur guttur meum, et labia mea detestabuntur impium.</p>
<p>8 Iusti sunt omnes sermones mei, non est in eis pravum quid, neque perversum.</p>
<p>9 recti sunt intelligentibus, et æqui invenientibus scientiam.</p>
<p>10 Accipite disciplinam meam, et non pecuniam: doctrinam magis, quam aurum eligite.</p>
<p>11 Melior est enim sapientia cunctis pretiosissimis: et omne desiderabile ei non potest comparari.</p>
<p>12 Ego sapientia habito in consilio, et eruditis intersum cogitationibus.</p>
<p>13 Timor Domini odit malum: arrogantiam, et superbiam, et viam pravam, et os bilingue detestor.</p>
<p>14 Meum est consilium, et æquitas, mea est prudentia, mea est fortitudo.</p>
<p>15 Per me reges regnant, et legum conditores iusta decernunt:</p>
<p>16 Per me principes imperant, et potentes decernunt iustitiam.</p>
<p>17 Ego diligentes me diligo: et qui mane vigilant ad me, invenient me.</p>
<p>18 Mecum sunt divitiæ, et gloria, opes superbæ, et iustitia.</p>
<p>19 Melior est enim fructus meus auro, et lapide pretioso, et genimina me argento electo.</p>
<p>20 In viis iustitiæ ambulo, in medio semitarum iudicii,</p>
<p>21 ut ditem diligentes me, et thesauros eorum repleam.</p>
<p>22 Dominus possedit me in initio viarum suarum, antequam quidquam faceret a principio.</p>
<p>23 Ab æterno ordinata sum, et ex antiquis antequam terra fieret.</p>
<p>24 Nondum erant abyssi, et ego iam concepta eram: necdum fontes aquarum eruperant:</p>
<p>25 necdum montes gravi mole constiterant: ante colles ego parturiebar:</p>
<p>26 adhuc terram non fecerat, et flumina, et cardines orbis terræ.</p>
<p>27 Quando præparabat cælos, aderam: quando certa lege, et gyro vallabat abyssos:</p>
<p>28 quando æthera firmabat sursum, et librabat fontes aquarum:</p>
<p>29 quando circumdabat mari terminum suum, et legem ponebat aquis, ne transirent fines suos: quando appendebat fundamenta terræ:</p>
<p>30 Cum eo eram cuncta componens: et delectabar per singulos dies, ludens coram eo omni tempore;</p>
<p>31 ludens in orbe terrarum: et deliciæ meæ esse, cum filiis hominum.</p>
<p>32 Nunc ergo filii audite me: Beati, qui custodiunt vias meas.</p>
<p>33 Audite disciplinam, et estote sapientes, et nolite abiicere eam.</p>
<p>34 Beatus homo qui audit me, et qui vigilat ad fores meas quotidie, et observat ad postes ostii mei.</p>
<p>35 Qui me invenerit, inveniet vitam, et hauriet salutem a Domino:</p>
<p>36 qui autem in me peccaverit, lædet animam suam. Omnes, qui me oderunt, diligunt mortem.</p>

</article>
</div>


</main>

<footer>


	

</footer>


<script>
  if (window.netlifyIdentity) {
    window.netlifyIdentity.on("init", user => {
      if (!user) {
        window.netlifyIdentity.on("login", () => {
          document.location.href = "/admin/";
        });
      }
    });
  }
</script>

</body>
</html>
