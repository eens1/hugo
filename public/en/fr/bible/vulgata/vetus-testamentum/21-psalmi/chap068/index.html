<!DOCTYPE html>
<html>

<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>


<meta charset="UTF-8">
<meta name="viewport" content="width=device-width, initial-scale=1.0">

<title>Extra Ecclesia Nulla Salus</title>




<link rel="stylesheet" href="/css/form.css">




<link rel="stylesheet" href="/css/nav.css">




<link rel="stylesheet" href="/css/style.css">






<script src="/js/nav.js" defer></script>



<script src="https://identity.netlify.com/v1/netlify-identity-widget.js"></script>

<link rel="stylesheet" href="https://cdnjs.cloudflare.com/ajax/libs/font-awesome/6.4.0/css/all.min.css">


</head>

<body>

<header>


	

</header>

<main>


	<nav class="navbar">

<div class="logo">
<a href="/en/">
<img src="/images/logo.svg" alt="Extra Ecclesia Nulla Salus">
</a>

</div>



<div class="hamburger">
<div class="line"></div>
<div class="line"></div>
<div class="line"></div>
</div>

<ul class="nav-links">


<li>
<a href="/en">
<i class="fas fa-home"></i>

</a>
</li>


<li>
<a href="/en/bible">

Bible
</a>
</li>


<li>
<a href="/en/doctrine">

Doctrine
</a>
</li>


<li>
<a href="/en/spirituality">

Spirituality
</a>
</li>


<li>
<a href="/en/apologetics">

Apologetics
</a>
</li>


<li>
<a href="/en/contact">

Contact
</a>
</li>


<li>
<a href="/fr">

FR
</a>
</li>


</ul>

</nav>





<h1>Caput 68</h1>

<div class="content">
<article>
<p>1 In finem, pro iis, qui commutabuntur, David.</p>
<p>2 Salvum me fac Deus: quoniam intraverunt aquæ usque ad animam meam.</p>
<p>3 Infixus sum in limo profundi: et non est substantia. Veni in altitudinem maris: et tempestas demersit me.</p>
<p>4 Laboravi clamans, raucæ factæ sunt fauces meæ: defecerunt oculi mei, dum spero in Deum meum.</p>
<p>5 Multiplicati sunt super capillos capitis mei, qui oderunt me gratis. Confortati sunt qui persecuti sunt me inimici mei iniuste: quæ non rapui, tunc exolvebam.</p>
<p>6 Deus tu scis insipientiam meam: et delicta mea a te non sunt abscondita.</p>
<p>7 Non erubescant in me qui expectant te Domine, Domine virtutum. Non confundantur super me qui quærunt te, Deus Israel.</p>
<p>8 Quoniam propter te sustinui opprobrium: operuit confusio faciem meam.</p>
<p>9 Extraneus factus sum fratribus meis, et peregrinus filiis matris meæ.</p>
<p>10 Quoniam zelus domus tuæ comedit me: et opprobria exprobrantium tibi, ceciderunt super me.</p>
<p>11 Et operui in ieiunio animam meam: et factum est in opprobrium mihi.</p>
<p>12 Et posui vestimentum meum cilicium: et factus sum illis in parabolam.</p>
<p>13 Adversum me loquebantur qui sedebant in porta: et in me psallebant qui bibebant vinum.</p>
<p>14 Ego vero orationem meam ad te Domine: tempus beneplaciti Deus. In multitudine misericordiæ tuæ exaudi me, in veritate salutis tuæ:</p>
<p>15 Eripe me de luto, ut non infigar: libera me ab iis, qui oderunt me, et de profundis aquarum.</p>
<p>16 Non me demergat tempestas aquæ, neque absorbeat me profundum: neque urgeat super me puteus os suum.</p>
<p>17 Exaudi me Domine, quoniam benigna est misericordia tua: secundum multitudinem miserationum tuarum respice in me.</p>
<p>18 Et ne avertas faciem tuam a puero tuo: quoniam tribulor, velociter exaudi me.</p>
<p>19 Intende animæ meæ, et libera eam: propter inimicos meos eripe me.</p>
<p>20 Tu scis improperium meum, et confusionem meam, et reverentiam meam.</p>
<p>21 In conspectu tuo sunt omnes qui tribulant me, improperium expectavit cor meum et miseriam. Et sustinui qui simul contristaretur, et non fuit: et qui consolaretur, et non inveni.</p>
<p>22 Et dederunt in escam meam fel: et in siti mea potaverunt me aceto.</p>
<p>23 Fiat mensa eorum coram ipsis in laqueum, et in retributiones, et in scandalum.</p>
<p>24 Obscurentur oculi eorum ne videant: et dorsum eorum semper incurva.</p>
<p>25 Effunde super eos iram tuam: et furor iræ tuæ comprehendat eos.</p>
<p>26 Fiat habitatio eorum deserta: et in tabernaculis eorum non sit qui inhabitet.</p>
<p>27 Quoniam quem tu percussisti, persecuti sunt: et super dolorem vulnerum meorum addiderunt.</p>
<p>28 Appone iniquitatem super iniquitatem eorum: et non intrent in iustitiam tuam.</p>
<p>29 Deleantur de Libro viventium: et cum iustis non scribantur.</p>
<p>30 Ego sum pauper et dolens: salus tua Deus suscepit me.</p>
<p>31 Laudabo nomen Dei cum cantico: et magnificabo eum in laude:</p>
<p>32 Et placebit Deo super vitulum novellum: cornua producentem et ungulas.</p>
<p>33 Videant pauperes et lætentur: quærite Deum, et vivet anima vestra:</p>
<p>34 Quoniam exaudivit pauperes Dominus: et vinctos suos non despexit.</p>
<p>35 Laudent illum cæli et terra, mare, et omnia reptilia in eis.</p>
<p>36 Quoniam Deus salvam faciet Sion: et ædificabuntur civitates Iuda. Et inhabitabunt ibi, et hereditate acquirent eam.</p>
<p>37 Et semen servorum eius possidebit eam, et qui diligunt nomen eius, habitabunt in ea.</p>

</article>
</div>


</main>

<footer>


	

</footer>


<script>
  if (window.netlifyIdentity) {
    window.netlifyIdentity.on("init", user => {
      if (!user) {
        window.netlifyIdentity.on("login", () => {
          document.location.href = "/admin/";
        });
      }
    });
  }
</script>

</body>
</html>
